---
id: 9371
title: La grande stagione del mare. Le regate che &#8220;infiammano&#8221; l&#8217;estate
author: Redazione
type: "post"
guid: http://progressonline.it/?p=9371
url: "/?p=9371"
colormag_page_layout:
- default_layout
categories: "['ATTUALITÀ']"
tags: "['nautica', 'nautica agosto', 'regata storica', 'regata venezia', 'regate', 'regate agosto', 'regate estate', 'sydney boat show']"
---

*![](https://progressonline.it/wp-content/uploads/2018/08/dilecta-300x200.jpg)Nei mesi di agosto e settembre numerosissimi incontri per gli appassionati di nautica. Agenda alla mano, dunque, per pianificare un tour tra regate, tradizioni secolari e le imperdibili novità del settore*

“Tra vent’anni sarete più delusi per le cose che non avete fatto che per quelle che avete fatto. Quindi mollate le cime. Allontanatevi dal porto sicuro. Esplorate. Sognate. Scoprite.”

Il consiglio di Mark Twain è tutt’altro che retorica per gli amanti del mare, nulla infatti per loro è più emozionante ed eccitante allo stesso tempo. Per questi “folli appassionati”, ma anche per chi è semplicemente curioso di scoprire un mondo affascinante e nuovo, ecco gli imperdibili appuntamenti di agosto (e una chicca di inizio settembre).

**CARTHAGO DILECTA EST**

Una competizione che collega Africa e Italia, sulla rotta Hammamet-Roma. La *Carthago Dilecta Est* è una delle maggiori regate del Mediterraneo e quest’anno giunge alla 20esima edizione. Il nome della competizione riprende la celebre citazione del generale romano Catone “il Censore” che, in un periodo di conflitto con la città africana, così chiudeva ogni suo discorso pronunciato al Senato. Con un gioco di parole quindi Carthago Delenda Est (Cartagine deve essere distrutta) diventa Carthago Dilecta Est (a Cartagine bisogna divertirsi).

Nata nel 1999 la regata si propone come evento sportivo e culturale che affida alla vela l’occasione per far incontrare e abbracciare le due sponde del Mediterraneo. La gara si svolge dal 31 luglio al 3 agosto 2018 sul percorso Roma-Hammamet (toccando anche l’isola di Ventotene) e sarà protagonista dal 31 luglio sino al 3 agosto.

Alle diverse Regate della Carthago Dilecta Est–Tunisie Sailng Week 2018 sono collegate serate di gala e premiazioni presso i porti di partenza e di arrivo in Italia e Tunisia. Potranno essere organizzate anche altre regate collegate al programma principale.

www.carthagodilectaest.com

**SIDNEY BOAT SHOW![](https://progressonline.it/wp-content/uploads/2018/08/sydney-300x225.jpg)**

A dare il via alla stagione dei grandi saloni nautici, o meglio il primo a sollevare le vele, è il Sydney International Boat Show, evento che si svolge nella bellissima Australia dal 2 al 6 agosto. Si tratta del più grande incontro di nautica dell’emisfero sud che trova origine nella sua prima corsa nel 1968. A 50 anni dai suoi primi vagiti ha ospitato oltre tre milioni di visitatori che si sono lasciati intrattenere, educare e ispirare da questo meraviglioso passatempo apprezzato da milioni di persone ogni anno. Quest’anno l’edizione prevede più di 220 espositori su due sedi, oltre 145 barche sulla banchina, più di 700 barche nelle sale su un totale di 24.800 metri quadrati di spazio coperti, dove è possibile ammirare esposizioni mozzafiato.

[www.sydneyboatshow.com.au](https://www.sydneyboatshow.com.au/the-show/)

**FORMULA 18 INTERNAZIONALE D’ITALIA**

Dal 3 al 5 agosto, sul Lago di Garda, protagonisti i catamarani più belli e veloci d’Europa. Una location esclusiva per una gara che è diventata un classico della stagione nautica estiva. La categoria Formula 18 raccoglie i catamarani da 18 piedi, che equivalgono a 5.51m di lunghezza e 2.6m di larghezza. Le sponde del Lago di Garda saranno dunque “arricchite” dalle fantastiche linee di imbarcazioni che, in questa 3 giorni, solcheranno il famoso specchio d’acqua al confine tra Lombardia e Veneto.

www.formula18.it

**![](https://progressonline.it/wp-content/uploads/2018/08/storica_2017_-_regate_-8337-300x218.jpg)Un tuffo nella tradizione con la Regata Storica**

La Regata Storica è il principale appuntamento del calendario annuale di gare di Voga alla Veneta, una disciplina unica al mondo praticata da millenni nella laguna di Venezia, oggi resa ancora più spettacolare dal celebre corteo storico che precede le gare. Una sfilata di decine e decine di imbarcazioni cinquecentesche, multicolori e con gondolieri in costume, che trasportano il doge, la dogaressa e tutte le più alte cariche della Magistratura veneziana, in una fedele ricostruzione del passato glorioso di una delle Repubbliche Marinare più potenti e influenti del Mediterraneo, nonché rievocazione dell’accoglienza riservata nel 1489 a Caterina Cornaro, sposa del Re di Cipro, che rinunciò al trono a favore di Venezia.

Oggi le quattro competizioni (che si svolgeranno nella giornata del 2 settembre) sono suddivise per categorie di età e per tipologia d’imbarcazione: la più famosa ed entusiasmante è la regata dei campioni su gondolini, che sfrecciano in Canal Grande fino al traguardo di fronte alla celebre “machina”, uno scenografico palco galleggiante posto davanti al palazzo di Ca’ Foscari.

Un evento imperdibile per cittadini e turisti, dalle origini antichissime, collocate a metà del secolo XIII, o addirittura antecedenti, dettate dalla necessità di addestrare gli equipaggi al remo.

www.regatastoricavenezia.it