---
id: 8028
title: Formula 1, presentata la nuova Ferrari SF71H
author: Redazione
type: "post"
guid: http://progressonline.it/?p=8028
url: "/?p=8028"
colormag_page_layout:
- default_layout
categories: "['AUTO', 'SLIDE']"
tags: "['Ferrari', 'presentazione Ferrari', 'presentazione nuova Ferrari', 'SF71H']"
---

![](https://progressonline.it/wp-content/uploads/2018/02/DWpVbdsWsAA0RSs-300x197.jpg)La nuova monoposto da corsa Ferrari è stata **svelata pochi minuti fa a Maranello**. Si chiama **SF71H** e, nelle intenzioni della casa del Cavallino, dovrà essere il modello che riporterà in Italia il titolo iridato della **Formula 1**. Dopo la cocente delusione della scorsa stagione mondiale, nella quale il campionato sembrava possibile fino almeno alla tourneè in Asia, Sebastian Vettel e Kimi Raikkonen torneranno a breve in pista sulla monoposto nuova fiammante.

Un rosso acceso e dominante nella livrea della **Ferrari**, con un richiamo al tricolore italiano nella parte posteriore della vettura. Salta subito all’occhio l’introduzione dell’halo, **il sistema di protezione della testa del pilota** che, rispetto ai test effettuati nel 2017 è stato integrato nel nuovo modello. Ancora più estremo il posizionamento dei radiatori, mentre la parte posteriore della vettura, con il classico disegno cosiddetto a Coca-Cola, è ristretto per un migliore flusso aerodinamico. Si legge nella scheda tecnica della monoposto: “…l’interasse è stato leggermente modificato, rivedendo sia gli ingombri laterali che il sistema di raffreddamento. Le **sospensioni** mantengono lo schema collaudato che vede il puntone (push-rod) all’anteriore e il tirante (pull-rod) al posteriore, ma sono state aggiornate sfruttando l’esperienza della prima stagione con le gomme più larghe”![](https://progressonline.it/wp-content/uploads/2018/02/download-2-300x196.jpg)

Dopo la presentazione ufficiale di oggi la **nuova SF71H debutterà in pista sul Circuit de Catalunya**, Barcellona, dove domenica 25 è previsto un “Filming day” prima dell’inizio, lunedì 26, dei test veri e propri in preparazione della prossima stagione.  
A margine dell’evento odierno ha parlato Sebastian Vettel, primo pilota Ferrari: “La mole di lavoro riposta nella nostra macchina è incredibile. Ciò che vediamo ora è il risultato di questo lavoro, è un giorno estremamente emozionante”.