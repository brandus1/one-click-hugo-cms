---
id: 2562
title: Asterix, 50 anni e non li dimostra
author: Redazione
type: "post"
guid: http://progressonline.it/2009/10/27/asterix-50-anni-e-non-li-dimostra/
url: "/?p=2562"
post_views_count:
- '16'
- '16'
categories: "['CULTURA E SPETTACOLO']"
---

Ha spento oggi 50 candeline ed è subito andato a ruba il suo ultimo album a fumetti. Apparso per la prima volta nel 1959 sulle pagine della rivista “Pilote”, Asterix, accompagnato dal suo fedele amico Obelix, torna con nuove avventure nel libro intitolato "L’anniversaire d’Asterix et Obelix, le livre d’or" (L’anniversario di Asterix e Obelix, il libro d’oro) con una tiratura complessiva di 3,5 milioni di copie, di cui circa un milione solo per la Francia. Per ”Il libro d’oro” Uderzo, creatore della mitica storia a fumetti, ha disegnato brevi storie in cui ciascun personaggio consegna un regalo o invia un messaggio di auguri ad Asterix e Obelix. Naturalmente, sarà un altro album senza le fantastiche sceneggiature di Goscinny, morto nel 1977 all’età di soli 51 anni.

"Ho disegnato un libro con tutti i personaggi apparsi nella serie. Mi piaceva l’idea che ciascuno di essi avesse un ruolo in questo anniversario", ha detto Uderzo, rivelando di aver realizzato brevi storie in cui ciascun personaggio invia un messaggio di auguri ad Asterix e Obelix o cerca per loro il regalo più adatto.

Ma per il disegnatore di Asterix sarà una lunga festa: una settimana dopo essere stato insignito di una laurea honoris causa in storia del fumetto dall’Università di Parigi-VIII a Bobigny (una laurea alla memoria è stata attribuita anche a Goscinny), l’Ateneo ospiterà una conferenza, uno spettacolo e una mostra all’interno di un evento intitolato "Dròles de Gaulois". La mostra principale è però al Musee de Cluny di Parigi, dove dal 28 ottobre al 3 gennaio il pubblico potrà vedere per la prima volta le tavole originali di Uderzo nonché le sceneggiature scritte a macchina da Renè Goscinny. Il 29 ottobre, giorno esatto del compleanno di Asterix, i galli “invaderanno” il cuore di Parigi, mentre il 2 dicembre le Poste francesi emetteranno un francobollo in onore di Asterix.

**Sara Macinante**

[www.asterix.com](https://www.asterix.com)