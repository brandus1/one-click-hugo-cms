---
id: 7642
title: "Flamb\xE8 italiano"
author: Redazione
type: "post"
guid: http://progressonline.it/?p=7642
url: "/?p=7642"
colormag_page_layout:
- default_layout
categories: "['CULTURA E SPETTACOLO']"
tags: "['alta cucina italiana', 'chef italiani', 'cucina', 'martino ruggieri', 'michelino gioia', 'migliori chef italiani', 'migliori chef italiani in Francia', 'ristoranti italiani', 'ristoranti italiani in Francia']"
---

**![](https://progressonline.it/wp-content/uploads/2017/12/chef-1-300x188.png)Che gli chef italiani siano tra i più bravi al mondo è risaputo**; d’altronde la cucina nostrana , seppur ricca di tradizioni legate profondamente alla storia del nostro Paese, incontra sempre più i gusti del pubblico internazionale.

Lo sanno anche in Francia dove **i ‘rivali’ cugini d’oltralpe hanno iniziato ad apprezzare cucina e cuochi made in Italy**. Un fuoriclasse arriva proprio da uno dei ristoranti più famosi della Francia e del mondo, il Ledoyen Pavillon che oltre alle sue tre stelle Michelin vanta il 31esimo posto nella The World’s 50 Best Restaurants. Qui chi dirige la brigata è lo chef pugliese **Martino Ruggieri**, numero due di Yannick Alléno. Ruggieri è nato a Martina Franca e a soli 30 anni vanta una brillante carriera onorata dai piatti che ogni sera fanno letteralmente impazzire gli ospiti immersi in un luogo magico: il Pavillon Ledoyen costeggia un lato della Senna e si trova a pochi metri dagli Champs-Élysées.  
Ulteriore successo di Ruggieri è la **recente vittoria ottenuta ad Alba nella finale nazionale del Bocuse d’Or Italia**, ovvero il gran premio della cucina mondiale dedicato a chi ormai è sulla strada del trionfo gastronomico aggiudicato grazie alla preparazione di un piatto esteticamente perfetto e ricco di evocazioni della migliore tradizione pugliese.

![](https://progressonline.it/wp-content/uploads/2017/12/Cattura1-3-300x201.png)**Ruggieri rappresenterà dunque l’Italia in quella che è considerata “l’Olimpiade degli chef”**, la più importante sfida tra cuochi che vedrà la prossima tappa a Torino all’inizio dell’estate 2018. Lo chef italiano è riuscito, dopo due anni di “adattamento”, a cogliere gli aspetti più disincantati della lodata cucina francese e intuirne le reali potenzialità. Insieme al maestro Alléno ha ricreato alcuni dei piatti tipici rivisitandoli in chiave moderna, cercando un’armonia nel gusto internazionale: tarte fiandre de langoustine, pain de brochet brioche’ croustillant, fuseau au caramel et a’ la truffe blanche d’Alba e boeuf wagyu gunma (grade 4) sono solo alcuni dei piatti forti dello chef.

Altro portento italiano in terra francese si trova ”tra le mani” di **Roberto Naldi** – proprietario a Roma del Mirabelle, del Parco dei Principi e dell’hotel de la Ville – che da pochi mesi ha inaugurato un bellissimo albergo: lo Splendide Royal, con affaccio sulla residenza del presidente francese. In questo importante edificio non poteva certamente mancare un locale di lusso con un nome che evocasse la piena italianità: nasce così Tosca, un ristorante italiano contemporaneo, elegante e casual nel cuore del Faubourg Saint-Honoré che si estende al piano terra offrendo la possibilità di cenare in una elegantissima veranda color pastello.  
  
![](https://progressonline.it/wp-content/uploads/2017/12/chef-225x300.png) **La cucina è diretta dallo chef Michelino Gioia**, classe 1974, giovane sì, ma con un passato ricco di esperienze importanti come la guida al The Cesar, ristorante dell’Hotel La Posta Vecchia che nel 2007 gli permette di coronare la sua cucina contemporanea con la prima Stella Michelin.  
**Michelino Gioia** vuole portare alta la bandiera italiana puntando sulla bellezza e sulla genuinità della cucina italiana. Il messaggio sembra essere stato recepito anche dai raffinati e intransigenti clienti francesi che ogni sera affollano il locale apprezzando le materie prime, ottenute dai migliori produttori italiani, selezionate e lavorate dallo chef Gioia. La cucina gourmet, fresca, semplice e contemporanea permette di riproporre il meglio dei prodotti italiani, dal nord al sud; le specialità di Michelino spaziano dai piatti di pesce come il suo “Capesante, galletta croccante, crema di mele e patata affumicata” a preparazioni di terra come la prelibata “Sella di Manzo locale su tavolozza di indivia, agretti e salsa di pistacchi”.

![](https://progressonline.it/wp-content/uploads/2017/12/chef-2-300x206.png) Le paste fresche, così come il pane, i gelati e i dolci sono – nemmeno a dirlo – fatti in casa. Parigi accoglie tanti altri chef in quello che è il momento di massima risonanza per l’alta cucina italiana in Francia. Lo sa bene anche Lello De Meo un famoso gallerista di origine italiana, ma ormai francese d’adozione, che ha voluto tentare la strada della gastronomia aprendo le Cherche Midi, a pochi passi da Boulevard Saint Germain. **Secondo molti è considerato il migliore ristorante italiano della capitale francese e proprio qui si trova la vera mozzarella campana e i migliori affettati**. Infine, per sentirsi ancora più a casa, alle pareti sono esposte delle bellissime carte realizzate dal grande artista italiano Piero Pizzi Cannella.