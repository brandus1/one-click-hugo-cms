---
id: 11283
title: Su al nord, alla scoperta dei migliori musei di Oslo.
author: Redazione
type: "post"
guid: http://progressonline.it/?p=11283
url: "/?p=11283"
colormag_page_layout:
- default_layout
categories: "['VIAGGI']"
tags: "['cosa fare a oslo', 'cosa vedere a oslo', 'musei oslo', 'Norvegia', 'oslo', 'Viaggi', 'visit oslo']"
---

Graziosa e genuina, in quel modo sorprendente tipico delle capitali del nord Europa, **Oslo** col suo mix di tradizione e sperimentazione non ha niente da invidiare alle colleghe più gettonate. La sua posizione, alla fine di un fiordo circondato da montagne e colline, è uno dei suoi punti di forza, insieme all’efficienza dei trasporti e alla bellezza dei tesori che custodisce gelosamente. A tal proposito, ecco elencati i migliori musei da vistare nella capitale norvegese:

1. ##  ***Galleria Nazionale***

Basterebbe citare uno solo dei capolavori custoditi nella Galleria Nazionale di Oslo, il più famoso, per riuscire a convincere anche i più reticenti a visitare questo scrigno dell’arte. Si tratta dell’arcinoto “***Urlo***” di Edvard Munch, il quale – diciamolo – si trova in ottima compagnia!

Nel museo sono stati raccolti, infatti, lavori centrali nell’evoluzione del pittore norvegese (“Pubertà”, “La danza della vita”), fatta di ritratti, paesaggi e scene di vita urbana popolate da personaggi mostruosi che l’hanno incoronato come **uno dei maestri dell’Espressionismo**. Oltre a Munch, la Galleria raccoglie opere di Picasso, Cézanne, Van Gogh, El Greco, Rubens, di esponenti del *Die Brücke* (E. Nolde in primis) e di importanti pittori norvegesi e scandinavi. Per gli appassionati di Munch è raccomandata la visita anche del **Munch Museet**.

## ***2. Museo delle navi vichinghe![](https://progressonline.it/wp-content/uploads/2019/05/nave-oseberg-300x200.jpg)***

Sulla **penisola di Bygdøy**, un’area a Ovest del centro città, si trovano alcuni dei più interessanti e rinomati musei di Oslo. Tra questi il più caratteristico è il *Vikingskipshuset*, la casa-museo delle navi vichinghe, nel quale sono conservate grandi e piccole imbarcazioni (alcune praticamente intatte), slitte, reperti funebri, sculture in legno, carri e attrezzi di vario genere, provenienti da diverse zone della Norvegia.

Qui **rivive il popolo dei guerrieri del Nord**, risplende la cultura di quegli abili navigatori scandinavi, i Vichinghi, noti per essere stati i primi a colonizzare l’America settentrionale e per aver solcato, con le loro grandi navi, mari e fiumi dell’emisfero boreale. **Le tre star del museo sono la Tune, la Oseberg e la Gokstad**: tre imbarcazioni utilizzate per scopi esplorativi e militari – in lingua norrena “dreki” – tra le meglio conservate al mondo. Ciò si deve al fatto che furono **utilizzate come tombe per i loro ricchi proprietari** al fine di traghettarli nel regno dei morti, corredate da tutto ciò che poteva essergli utile nell’al di là: armi, gioielli, monete, vestiti, utensili e anche animali.

## ***3. Museo del Popolo Norvegese![](https://progressonline.it/wp-content/uploads/2019/05/museo-del-popolo-norvegese-300x225.jpg)***

Il *Norsk Folkemuseum* sfugge all’accezione classica di museo: è un’esperienza, un viaggio nel tempo e nello spazio. Ripropone, infatti, attraverso una serie di esposizioni permanenti e temporanee, i costumi tradizionali, forme d’arte popolare e **testimonianze della cultura sami** (quella che noi chiameremmo dei lapponi). In una vasta area all’aperto – siamo sempre sulla penisola di Bygdøy – ci si può immergere invece nella vita rurale e urbana della Norvegia, camminando tra edifici (abitazioni, fattorie, magazzini, chiese) medievali, rinascimentali – come i resti della seicentesca Christiania – fino agli anni 2000.

Questo museo invita a riflettere i suoi visitatori sul concetto stesso di **“casa”** perché **non si tratta soltanto di una costruzione inanimata creata per rispondere alle esigenze materiali dell’uomo**, ma di un corpo vivo. Una fonte di informazioni sul clima, sulle abitudini sociali e alimentari dei suoi inquilini, su come sia cambiato nei secoli il modo di interagire con la natura e sulle forme di organizzazione civile di un popolo. **Storia e folklore si mescolano mirabilmente** dando la possibilità anche a coloro che provengono da realtà molto diverse di conoscere le radici della cultura norvegese.

## ***4. Astrup Fearnley Museet![](https://progressonline.it/wp-content/uploads/2019/05/astrup-fearnley-museet-225x300.jpg)***

Il **Museo Astrup Fearnley** ospita in tre padiglioni una singolare collezione d’arte moderna e contemporanea, a cui si aggiungono una serie di esposizioni temporanee, nella zona di recente costruzione Tjuvholmen. Oltre alle bizzarre opere custodite al suo interno, è interessante osservare l’**architettura firmata da Renzo Piano**, che ricorda una sorta di barca con tanto di vela (la copertura in vetro) e alberi, perfettamente **integrata nell’ambiente marittimo circostante**. È da attribuirsi all’architetto nostrano anche l’adiacente **Sculpture Park**.

**La visita al museo è di forte impatto**, presentando opere davvero al limite della comprensione, estreme e suggestive, che non possono proprio lasciare indifferenti e per questo si dimostra essere incredibilmente unico nel suo genere.

## ***5. Museo di Storia Naturale***

All’interno del vasto Giardino Botanico dell’Università di Oslo, nel **quartiere Tøyen**, si trova il **Museo di Storia Naturale**, costituito da una sezione dedicata alla zoologia, alla botanica e alla geologia. Per gli appassionati di paleontologia, questo luogo deve essere una sorta di paradiso terrestre: si va dagli scheletri dei dinosauri a specie rarissime di fiori e piante, dai minerali di ogni forma e colore ai fossili, ad esemplari di animali da tutto il mondo. Le serre, le piccole cascate e i laghetti disseminati nel parco, le sculture che fanno capolino tra la vegetazione e l’atmosfera edenica regnante, rendono questo luogo un’oasi in pieno centro città