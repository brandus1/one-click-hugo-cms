---
title: Mina, la colonna sonora dei nostri ricordi
author: Redazione
type: post
date: 2020-03-25T09:10:12+00:00
url: /?p=12706
colormag_page_layout:
  - default_layout
categories:
  - CULTURA E SPETTACOLO

---
## Era l’Italia degli anni ’60, il boom economico, la ricostruzione e la voglia di ricominciare a vivere, ad amare e a sognare. {.wp-block-heading}

Insieme a Adriano Celentano, Gianni Morandi ed altri cantanti seppe dar voce, volto ed emozioni all’Italia più bella e felice.

Il 25 marzo **Anna Maria Mazzini (in arte Mina),** regina della canzone italiana, compie 80 anni. 

Irresistibile per gli uomini, modello per le donne, ha interpretato con audacia e disinvoltura la moda e il costume del tempo.&nbsp;

**Riferimento, lei stessa, per la moda.** Fatale e imponente, ironica e allegra. Bionda, bruna, rossa, con occhialoni e foulard, paillettes, abiti mini e stivaloni, o ‘a palloncino’, piume di marabù, orecchini a cerchio giganti, occhi disegnati con l&#8217;immancabile eyeliner, un trucco a volte audace. Le braccia che disegnano arabeschi. Un&#8217;icona teatrale vicina al cuore di chiunque. La donna delle mille metamorfosi, una donna capace di stupire. Sempre amata e imitata.

### Nelle ultime apparizioni in pubblico, uno stile essenziale e una lunga treccia.&nbsp; {.wp-block-heading}

Dotata di un carisma naturale, oltre che di doti vocali eccezionali, esordisce nel 1958 alla ‘Bussola’, locale sul lungomare di Pietrasanta, in Versilia. Ed è subito l’inizio di un interrotto successo. **Nell’agosto del 1978, l’ultimo concerto in pubblico. **

<div class="wp-block-image">
  <figure class="alignleft size-large is-resized"><img decoding="async" loading="lazy" src="https://progressonline.it/wp-content/uploads/2020/03/15219647_1286970014699769_7654900174046643516_n.jpg" alt="" class="wp-image-12708" width="324" height="324" /></figure>
</div>

Nella sua lunga carriera, ha inciso canzoni in inglese, spagnolo, tedesco, giapponese, francese. Ha venduto oltre 150 milioni di dischi, tra album e singoli. Repertori che vanno dalla musica melodica al pop e al rock&#8217;n&#8217;roll, dalla canzone d&#8217;autore all&#8217;Opera, dando spazio, negli ultimi anni, anche al jazz, assecondata dal figlio Massimiliano Pani.

Numerose le sue performance in programmi che hanno rappresentato la storia della televisione italiana: ‘Milleluci’, ‘Senza Rete’, ‘Canzonissima’, ‘Teatro 10’, ‘Studio Uno’, ‘Il Musichiere’.

Un repertorio musicale immenso, da ‘Mi sei scoppiato dentro al cuore’ e ‘Tintarella di luna’ degli anni ’60 a ‘Grande, grande grande’, ‘Il cielo in una stanza’, ‘E se domani’, ‘Nessuno’, ‘Se telefonando’, ‘Amami amami’, a ‘Georgia On My Mind’, ‘Night And Day’ e ‘Someday’. Per citare qualche interpretazione. Cantando, poi, Battisti, De André e tanti altri. Indimenticabili i duetti che sono la storia dello spettacolo italiano con Adriano Celentano, Giorgio Gaber, Ugo Tognazzi, Caterina Valente, Vittorio De Sica, Totò, Alberto Lupo, Giancarlo Giannini, Astor Piazzolla, Renato Rascel e altri. Sempre ‘regina’ accanto ad Alberto Sordi, Paolo Panelli, Ugo Tognazzi, Vittorio Gassman, Walter Chiari, Nino Manfredi, Peppino De Filippo.&nbsp;

Cantando con **Mina** ‘La canzone di Marinella’, **De André** disse: _’La sua voce è un miracolo. Credo che lei sia nata con la musica nel DNA, è come se avesse avuto una memoria prenatale della musica. Questo è un fenomeno tipico della genialità: quello di sapere prima di conoscere. Te ne accorgi quando la senti cantare perché le sue evoluzioni vocali, le picchiate, i glissati, i grappoli di note in brevissimi intervalli di tempo, le svisature della melodia sono assolutamente spontanee_’.

Mina ha fatto sognare tante donne irrompendo, in modo travolgente e anticonformista, nelle case degli italiani, stimolando sensazioni e desideri inespressi e dando spazio anche alla speranza per un cambiamento della realtà quotidiana femminile. Nelle sue trasformazioni e metamorfosi, un’icona di stile e costumi.

Con la sua voce potente e insieme sensuale, decennio dopo decennio, ha raccontato storie d’amore facendo vibrare i cuori. Ha dato un nuovo volto alla musica italiana misurandosi anche con le innovazioni e la realtà musicale moderna.

Ricordare la ‘**Tigre di Cremona**’ è risvegliare emozioni e sentimenti che non ‘passano di moda’ e non invecchiano. E **Mina** lo sa. 

<div class="wp-block-image">
  <figure class="aligncenter size-large is-resized"><img decoding="async" loading="lazy" src="https://progressonline.it/wp-content/uploads/2020/03/19105702_1498760150187420_1533147638526656357_n.jpg" alt="" class="wp-image-12707" width="291" height="291" /></figure>
</div>

Il suo talento musicale sopravvive al silenzio della presenza fisica, ricercato, deciso e difeso a tutti i costi, dal 1978, pur nella spirale comunicativa.&nbsp;

Due figli, da 40 anni unita a Eugenio Quaini, cardiologo, Mina vive la propria vita privata e familiare a Lugano, lontana dai riflettori ma sempre mantenendo attiva la produzione di album, cofanetti antologici, incisioni.

Nel 2016, con Celentano, incide ‘Le Migliori’. Nel 2018, ‘Moeba’ è un disco di 12 inediti. L’ultimo suo album, a novembre del 2019, è un progetto con un altro grande ‘assente’ della canzone italiana, l&#8217;album ‘Mina &#8211; Fossati’.

**Da anni, offre ad autori debuttanti la possibilità di pubblicare brani dei suoi dischi e collabora con artisti più giovani**. Uno per tutti, il duetto swingcon Fiorello, sulle note di ‘Baby It’s Cold Outside’: _“_I sogni son desideri di felicità. Tu sogna e spera fermamente, dimentica il presente e il sogno realtà diverrà_”._

Un omaggio a Mina e alle sue più belle canzoni è dello scorso febbraio da parte di tanti autori, da Marco Masini a Fausto Leali, da Arisa a Gino Paoli, da Irene Grandi a Stefano Bollani, e molti altri.

Lontana dalle scene, Mina resta la ‘leggenda’. Il ‘mito’. Esempio di talento ma anche di coraggio e di speranza. La donna della rinascita.&nbsp;

## Tanti auguri, Mina! {.wp-block-heading}

E ora, in questi tempi difficili scanditi dall’emergenza del coronavirus, la sua interpretazione de ‘Il cielo in una stanza’ (di Gino Paoli) ci farà compagnia facendoci trasportare dai ricordi e, forse, sognare e vedere il cielo azzurro anche dal soffitto delle mura domestiche.

Elvira Frojo

Foto dalla pagina Facebook ufficiale di Mina