---
id: 2565
title: 'Paz Vega: &quot;Brava, non sexy!&quot;'
author: Redazione
type: "post"
guid: http://progressonline.it/2009/10/30/paz-vega-brava-non-sexy/
url: "/?p=2565"
post_views_count:
- '9'
- '9'
categories: "['CULTURA E SPETTACOLO']"
---

Se ieri lasciava tutti a bocca aperta mostrando corpo e talento rari nel caliente “Lucia y el sexo”, oggi l’attrice spagnola è una moglie e madre appagata, impegnata in drammi di guerra e commedie d’azione. Nel mezzo un Goya, un trasferimento dall’Europa all’America e una carriera baciata da Hollywood che non conosce crisi. E dire che un tempo voleva diventare giornalista…

Appena un mese fa apriva il Festival Internazionale del Film di Roma con il suo solito fascino ed eleganza, pronta a presentare Triage, ultima opera di Tanovic incentrata sulle drammatiche conseguenze della guerra. Per l’occasione ha condiviso il set con due attori d’eccezione: Colin Farrell e Christopher Lee, rispettivamente nei panni di suo marito e suo nonno. Non è certo la prima volta che l’attrice spagnola fa parte di un cast internazionale: dopo il Goya e l’acclamazione a Hollywood, la sua carriera è ormai sempre più in ascesa.

**Lei, Penelope Cruz, Javier Bardem: sembra proprio sia il momento degli attori spagnoli…**  
Chissà. Sicuramente a Hollywood è sempre momento degli attori stranieri, più che spagnoli: è un ambiente misto, c’è posto un per tutti. Ma non mi considero sulla cresta dell’onda: sono una semplice attrice che lavora all’estero, in Italia con i Taviani, ora in Serbia, insomma anche se vivo a Los Angeles non mi considero una che se la vive fino in fondo. Ci abito, tutto qui.

**Quindi per lei l’America è solo una soluzione temporanea?**  
Certo, è stata una decisione difficile andarci a lavorare, anche perché non sono madrelingua. Ma la considero la scelta migliore della mia vita, insieme ad aver accettato Lucia y el sexo, ci voleva coraggio. Detto questo, tengo sempre la porta aperta per la Spagna e l’Europa: se Almodovar, con cui ho già lavorato, mi proponesse un nuovo progetto interessante, accetterei senza riserve. La differenza fra cinema europeo e americano? Budget e tematiche: l’Europa è più intimista, privilegia i drammi e l’introspezione psicologica, in America vanno pazzi per gli effetti speciali. Ma sul set si lavora allo stesso modo.

**A proposito del suo primo film, mai avuto problemi con il nudo?** No, sono un’attrice. Mi sento sempre libera e a mio agio con il corpo, non ho mai avuto problemi al riguardo, ma non lo farei mai gratis, ecco.

**E’ vero che ha studiato giornalismo?**  
Sì, per due anni, ma non ho mai finito l’università. E poi non sono curiosa, non sarei mai stata una brava giornalista, però la facoltà era la più vicina a casa mia e potevo contemporaneamente seguire i corsi per diventare attrice. E poi all’inizio i miei non volevano che facessi l’attrice.

**Qual è il suo rapporto con i media?**  
Mi hanno definito più volte sex symbol, fin dall’inizio, ma non mi ci sono mai ritrovata: non sono una bella faccia o un corpo, solo un’attrice. E invece di dirmi sexy, vorrei che mi si dicesse che sono brava. Spero di esserlo, almeno.

**Un regista con cui le piacerebbe lavorare?**  
Molti, da Milos Forman a Michele Placido, ma anche Fausto Brizzi, di cui apprezzo le commedie. Mentre come partner di scena vorrei accanto i bravissimi Anthony Hopkins e Morgan Freeman.

**Quali sono i suoi prossimi progetti?**  
Sto girando una commedia d’azione diretta in Serbia, un film un po’ pazzo. E ho appena finito le riprese di Burning Palms, regia di Chris Landon: una satira acida sulla vita a Los Angeles.

**Claudia Catalli**