---
id: 3569
title: Ginevra, la piccola Parigi svizzera
author: Redazione
type: "post"
guid: http://progressonline.it/2011/05/01/ginevra-la-piccola-parigi-svizzera/
url: "/?p=3569"
post_views_count:
- '14'
- '14'
categories: "['VIAGGI']"
---

**Capitale dell’omonimo cantone**, Ginevra è situata all’estremità sud-occidentale della Svizzera, tra le Alpi e il Giura, sulle rive dell’omonimo lago formato dal Rodano. Situata al crocevia dell’Europa occidentale, è un’importante centro non solo culturale, ma anche finanziario e politico, e la città detiene il primato riguardante la qualità della vita assieme a Zurigo.

**Fin dall’antichità Ginevra è stata città** di scambi culturali e commerciali, grazie alla sua posizione nel punto di confluenza dei grandi assi di comunicazione che collegano il Mediterraneo all’Europa del nord. Dal 1946 la città è sede europea dell’Organizzazione delle Nazioni Unite (ONU). Una città ricca di cultura e storia che ospita oltre quaranta musei pubblici e privati e numerose gallerie d’arte. Qui hanno vissuto importanti scienziati e grandi filosofi illuministi come Rousseau e Voltaire.  
La città vecchia, situata sulla collina, è divisa dal Rodano in due settori, mentre la città moderna, con ampi viali e parchi, si estende lungo le rive del Rodano e del lago di Ginevra.

**Alla città vecchia si può accedere dal Pont du Mont-Blanc**, da cui si gode la vista di uno dei simboli della città, il Jet d’eau, un’affascinante fontana sul lago il cui getto d’acqua raggiunge i 140 metri. Luogo sacro da vedere in questa zona è la Cattedrale di Sant Pierre, da cui predicò dal 1536 al 1564 Giovanni Calvino. In stile romanico-gotico, ha l’interno a tre navate. Molto bello il panorama sui tetti della città che si può godere dalla torre nord. E’ possibile visitare gli antichi resti e le fondamenta dell’edificio grazie a visite guidate negli scavi.

**Il centro vero e proprio della città vecchia** è la Place du Bourg-de-Four, la piazza più antica della città. Un tempo foro romano, fu poi trasformata in un mercato medievale e attualmente è un punto di ritrovo per molti ginevrini che si ritrovano intorno alla bella Fontana fiorita del XVIII secolo. La città vecchia ospita anche il quartiere degli affari, il quartiere residenziale di Eaux-Vives e quello popolare di Carouge, un sobborgo che sorge a dieci minuti dal centro, caratteristico per le sue case basse che ricordano l’Italia, in stile piemontese, e gli studi di artigiani e poeti. Una delle antiche vie cittadine più affascinanti è la Grand-Rue, costellata da insegne in ferro battuto di vecchie librerie e antiquari.

**Sull’altra sponda del Rodano**, nella zona settentrionale, sorge la Ginevra moderna, piena di spazi verdi, e sede delle organizzazioni che ne fanno una delle città più importanti a livello europeo e mondiale: il WTO (o OMC Organizzazione Mondiale del Commercio), il Palazzo delle Nazioni Unite, il Palazzo sede del CIRC (Comitato internazionale della Croce Rossa) con il relativo Museo. La riva settentrionale è prevalentemente residenziale e accoglie il quartiere Saint-Gervais, noto per i grandi alberghi, e quello di Les Délices, dove sorge la casa in cui Voltaire visse dal 1755 al 1758 e il museo a lui dedicato, in Rue des Délices.

<span style="color: rgb(51, 153, 102);">**Ginevra: la tradizione enogastronomica**</span>

La cucina di Ginevra risente dell’influsso della vicina Francia, anche se numerosi sono i locali dove si possono gustare le specialità di molte altre cucine. La zona è tra le maggiori produttrici di una delle specialità più conosciute della Svizzera, la celebre cioccolata. Tra le bevande la zona è conosciuta per una buona produzione di vino, uno dei migliori rossi svizzeri. I piatti più caratteristici della cucina svizzera sono il“Kalbfilet”, filetto di vitello, il “Rindfilet”, filetto di manzo, lo “Schweinschnitzel”, cotoletta di maiale, e il “Lederpiessli”, fegato alla griglia. Tra le ricette a base di formaggio, è da assaggiare la “Fondue”, formaggio fuso con vino bianco da intingere con pezzi di pane, e la “Raclette” fette di formaggio fuso accompagnate da patate e sottaceti.

<span style="color: rgb(51, 153, 102);">  
</span>**<span style="color: rgb(51, 153, 102);">Arte, eventi e folklore</span>**

A sud della città si trova concentrata la zona dei musei, vero centro culturale di Ginevra in cui si possono visitare la Promenade des Bastions, un parco in cui ha sede l’Università , il Museo d’Arte e di Storia, il Museo d’Arte Moderna, nel Petit Palais, e il Museo Etnografico. Ginevra è nota perché città produttrice di orologi e sede del Salone Internazionale dell’Alta Orologeria. Un altro appuntamento importante è quello del Salone dell’Auto, durante il quale vengono presentate le anteprime delle più grandi marche automobilistiche. Marché aux puces è il mercato delle pulci, che si svolge ogni mercoledì e sabato nel quartiere di Plaine de Plainpalais, con più di cento bancarelle che vendono mobili, stampe, francobolli, monete, vetri. Qui si celebrano anche il Salone Internazionale degli Inventori e la Fiera del Libro. Ginevra, oltre ad essere una bellissima località, è sede di numerose manifestazioni che hanno luogo durante l’anno; tra queste troviamo la Festa della Musica (giugno), la Fiera di Ginevra (novembre) e l’International SuperCross (dicembre).