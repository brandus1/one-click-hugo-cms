---
id: 3017
title: Capolavori d&#039;autunno
author: Redazione
type: "post"
guid: http://progressonline.it/2009/10/13/capolavori-dautunno/
url: "/?p=3017"
post_views_count:
- '0'
- '1'
categories: "['CULTURA E SPETTACOLO']"
---

Da Roma a Milano, da Torino a Palermo. In autunno abbondano le mostre d’arte in tutto il territorio nazionale. Capolavori da ammirare in un viaggio alla scoperta dei grandi maestri italiani e stranieri. Ecco una carrellata delle principali mostre selezionate per voi.

**Michelangelo Buonarroti architetto a Roma**  
Da domani fino al 7 febbraio in esposizione a Roma ai Musei Capitolini 150 opere che raccontano i segni lasciati dal Buonarroti nella città eterna: oltre 30 disegni autografi dell’artista relativi a opere romane di proprietà di Casa Buonarroti, il cui apporto comprende anche pregevoli stampe e due ritratti dell’artista.

**Notti bianche dei Musei Vaticani**  
Dopo il successo che l’iniziativa ha avuto a luglio, i Musei Vaticani aprono le loro porte al pubblico anche di notte. I Musei restano aperti anche oltre il consueto orario: tutti i venerdì di ottobre dalle 19.00 alle 23.00 si potrà passare una piacevole serata in compagnia dei capolavori di Michelangelo.

**Roma. La pittura di un Impero**  
Alle Scuderie del Quirinale dal 24 settembre al 17 gennaio. Un viaggio nella classe e nel virtuosismo della rappresentazione figurativa dell’Impero, dal I secolo a. C. al V d. C., raccontato con cento opere tra grandi affreschi, ritratti su legno e su vetro.

**Geni maledetti**  
Grande attesa per un duetto di "maledetti" dell’arte. Dal primo ottobre al 24 gennaio la Galleria Borghese di Roma celebra Caravaggio, in occasione del IV centenario dalla morte, affiancando ai suoi capolavori venti dipinti dell’estremo e tormentato Francis Bacon, di cui ricorre, invece, il centenario dalla nascita.

**La riscoperta di Dada e Surrealismo** Fino al 7 febbraio al complesso del Vittoriano una delle più imponenti e complete mostre mai realizzate su Dada e Surrealismo a cura dello storico dell’arte, saggista, poeta e filosofo Arturo Schwarz. Le opere più famose ci sono tutte: dalla Gioconda coi baffi al metronomo con l’occhio.

**Il Realismo di Edward Hopper**  
Per la prima volta approdano a Milano le creazioni di Edward Hopper, uno dei più grandi esponenti del realismo del XX secolo. Il Palazzo Reale ospiterà un’antologica dell’artista, con oltre 160 opere tra acquerelli, stampe, oli e disegni. Fino al 24 gennaio.

**Da Rembrandt a Gauguin a Picasso. L’incanto della pittura. Capolavori dal Museum of Fine Arts di Boston**  
Castel Sismondo a Rimini ospiterà dal 10 ottobre al 14 marzo 65 capolavori della pittura europea dal ‘500 al ‘900 provenienti da uno dei più prestigiosi Musei del mondo, il Museum of Fine Arts di Boston e ripercorre, come in una grande lezione di storia dell’arte, quattro secoli di pittura.

**Capolavori della Modernità. Opere dalla collezione del Kunstmuseum Winterthur**  
Oltre 240 capolavori assoluti della storia dell’arte del XX secolo dalle collezioni del museo svizzero, saranno nelle sale del Mart di Rovereto dal 19 settembre al 10 gennaio 2010. Un excursus attraverso l’impressionismo, il cubismo, il surrealismo e le ricerche astratte, per giungere ad una apertura di altissima qualità sulle ricerche internazionali del secondo dopoguerra.

**I segreti della Citta’ Proibita. Matteo Ricci alla corte dei Ming**  
Dal prossimo 24 ottobre si potranno ammirare presso il complesso della Casa dei Carreresi, a Treviso, 300 reperti fra gioielli, porcellane, statue d’oro e mobili della Cina tra il 1368 e il 1644. Un percorso multimediale permetterà al visitatore di addentrarsi virtualmente all’interno della Città Proibita.

**Sara Macinante**