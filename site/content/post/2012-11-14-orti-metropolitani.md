---
id: 4292
title: Orti metropolitani
author: Redazione
type: "post"
guid: http://progressonline.it/2012/11/14/orti-metropolitani/
url: "/?p=4292"
post_views_count:
- '13'
- '13'
categories: "['ATTUALITÀ']"
---

**Che siano privati o condivisi**, gli orti metropolitani nascono dall’esigenza di risparmiare sulla spesa, guadagnando in salute. Secondo una recente indagine di coldiretti, il 37% degli italiani si dedica alla coltivazione di frutta e verdura. Dati confermati anche da Nomisma (società di ricerca e analisi sull’economia reale) che afferma che sono quasi 3 milioni gli italiani che curano il proprio orto su balconi e terrazzi. Unire il bisogno di consumare cibi genuini ed ecosostenibili risparmiando sulla spesa quotidiana (da un minimo di 15 euro mensili per le piccole coltivazioni, a una media di 90 euro al mese per le coltivazioni di modesti appezzamenti terreni) sta diventando una “moda” intelligente da osservare con molta attenzione.

**Un altro esempio che sottolinea questa tendenza** di orticultura urbana, è rappresentato dagli orti cittadini tradizionali, appezzamenti pubblici o privati, dati in affitto o in comodato d’uso agli abitanti. Queste realtà si stanno diffondendo in modo capillare nel nostro Paese, ne sono un esempio città come Milano, Torino, Genova, Roma, Bologna, Firenze; attivamente impegnate in progetti, come gli orti terapeutici o didattici (promossi anche da Slow Food). A riguardo, la Società Orticola di Lombardia e Italia Nostra, si sono fortemente prodigate nella realizzazione di un progetto didattico che, oltre alle scuole, coinvolge anche i cittadini per la creazione di nuovi orti metropolitani in vista di Expo 2015, dedicato proprio al tema dell’alimentazione. Un altro programma molto interessante da segnalare è il Progetto Nazionale Orti Urbani che ha l’ambizione di realizzare orti cittadini privati per gli anziani e i diversamente abili. E ancora, sulla scia degli ottimi successi ottenuti dalle grandi metropoli estere come New York, Berlino, Parigi (jardins partagés), Inghilterra (Community garden), si stanno diffondendo anche in Italia gli orti condivisi coltivati a più mani, addirittura interi quartieri ri-uniti dalla terra nella propria città. Ne sono un esempio: a Milano Cascina Cuccagna e gli Orti di via Siderno; a Cesena Orto Bello; a Torino Miraorti.

**Una domanda critica però sorge spontanea:** l’inquinamento urbano non rappresenta un serio pericolo per gli ortaggi coltivati in un ambiente certamente poco salubre? Per rispondere a questa obiezione da più parti sollevata, la Conal di Milano, società che si occupa di analisi e progettazione alimentare, agricola e ambientale, ha effettuato delle ricerche mirate che sembrano smentire reali pericoli per la salute. I risultati di questa analisi, infatti, dimostrano che gli agenti inquinanti riscontrati negli ortaggi cittadini sono inferiori ai parametri previsti dalla legge.

di **Laura Saggio**