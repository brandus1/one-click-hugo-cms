---
id: 3461
title: Un Forum per analizzare la prospettiva per il turismo italiano
author: Redazione
type: "post"
guid: http://progressonline.it/2009/12/11/un-forum-per-analizzare-la-prospettiva-per-il-turismo-italiano/
url: "/?p=3461"
post_views_count:
- '5'
- '5'
categories: "['VIAGGI']"
tags: "['turismo', 'vacanze']"
---

E’ in programma l’11 ed il 12 dicembre a Sanremo il Forum Italiano del Turismo, convegno voluto e organizzato dalla Confcommercio di Imperia e da Confturismo, in collaborazione con Sanremo Promotion, Camera di Commercio di Imperia e Casinò di Sanremo, con la consulenza scientifica e organizzativa di FourTourism.  
Il Forum, alla sua I edizione, sarà dedicato agli “Effetti della crisi e la prospettiva per il turismo italiano”, un tema molto attuale da cui partire per fare il punto della situazione e porsi obiettivi concreti per il futuro, al termine di una stagione estiva difficile per le imprese italiane.

L’iniziativa è patrocinata dalla Regione Liguria, Provincia di Imperia e Comune di Sanremo.  
Il Forum Italiano del Turismo si inserisce in un progetto più ampio che intende realizzare un “Laboratorio nazionale permanente” di studio, ricerca e approfondimento delle tematiche del settore turistico per individuare modelli, iniziative e strategie di mercato con l’obiettivo di indicare agli operatori le linee guida di rilancio, valorizzazione e promozione a livello nazionale e internazionale.

Il Forum, proponendosi di analizzare la realtà del turismo italiano, vuole trasformarsi in un appuntamento fisso e riconosciuto nel settore turistico, con cadenza annuale. E’ necessario sviluppare nuovi modelli e approcci di gestione turistica per migliorare la competitività del turismo e avere una maggiore incidenza sulla programmazione delle politiche turistiche; inoltre, è fondamentale adottare un approccio multisettoriale per inaugurare una nuova visione del comparto e della figura dell’imprenditore turistico.

La manifestazione si articolerà in due giornate. La prima, 11 dicembre, sarà dedicata alla presentazione delle tematiche turistiche relative alla provincia di Imperia e, in generale, alla regione Liguria. A seguire, saranno istituiti diversi tavoli di lavoro per discutere temi specifici creando un momento di confronto e di riflessione costruttiva. La seconda giornata, 12 dicembre, invece, sarà destinata alle conclusioni e alla presentazione delle linee strategiche nazionali ed internazionali per il settore turistico.  
Un evento rivolto a chi opera nel settore sia in ambito pubblico sia in ambito privato. La partecipazione è libera e gratuita attraverso il sito [www.forumitalianoturismo.it](https://www.forumitalianoturismo.it).

La scelta della città di Sanremo come sede dell’iniziativa non è casuale. Sanremo è una delle più importanti realtà turistiche nazionali, che ospita il più antico Casinò d’Italia e la più importante manifestazione musicale del Paese, il Festival della Canzone Italiana. Tuttavia oggi anche Sanremo avverte la necessità di riposizionare sul mercato la propria offerta turistica per non perdere la sfida della globalizzazione. Il Forum, in questo senso, vuole essere il primo passo verso il suo rilancio.

**C.S.**

[www.forumitalianoturismo.it](https://www.forumitalianoturismo.it)