---
id: 3578
title: Cannes oltre il Festival
author: Redazione
type: "post"
guid: http://progressonline.it/2011/05/11/cannes-oltre-il-festival/
url: "/?p=3578"
post_views_count:
- '8'
- '8'
categories: "['VIAGGI']"
---

**Mentre dal 10 al 22 Maggio** tutti gli occhi saranno puntati sul tappeto rosso della Croisette, dove si terrà il 64° Festival Internazionale del Cinema di Cannes, si potrà approfittare dell’offerta turistica della città per godere della sua atmosfera internazionale e allo stesso tempo conoscere meglio questo esclusivo angolo di Francia. Ecco qualche suggerimento…

<span style="color: rgb(255, 204, 0);">**CANNES MONDANA** </span>– La prima immancabile tappa di una visita di Cannes è ovviamente la sua passeggiata più celebre, dove si trovano il Palais des Festivals e gli hotel di gran lusso in stile belle époque, come il Carlton Intercontinental e il Majestic. Dal molo del Porto Vecchio, si può invece rubare qualche scorcio di vita a bordo dei fantastici e grandissimi yacht che approdano a Cannes, spesso provenienti da altre località ugualmente mondane come Montecarlo e Saint Tropez. Per confondersi nella vita dei personaggi famosi che popolano Cannes, basta dedicare qualche ora allo shopping, dirigendosi ad esempio in Rue Félix Faure. Un evento in linea con il Festival del Cinema, è “Cannes fait le mur”, una mostra fotografica che si potrà visitare in diversi luoghi della città, dalla facciata del Comune alla rue d’Antibes (11 maggio – 1 luglio 2011). Verranno esposti 17 ritratti giganti rappresentanti grandi star internazionali, opera del fotografo Marcel Hartmann.

**<span style="color: rgb(255, 204, 0);">IL SUQUET</span>** – Lasciandosi alle spalle la mondanità della Croisette, si può proseguire la passeggiata prendendo la rue Saint Antoine, una delle vie più antiche della città. Questa strada ha perso il fascino di un tempo, a causa degli innumerevoli ristoranti turistici che vi sono stati aperti. Comunque percorrerla è un’esperienza piacevole e soprattutto indispensabile per raggiungere una zona molto suggestiva di Cannes. Sul fianco del Monte Chevalier, si trova la parte più antica della città. Il nome “Suquet” in provenzale significa “sommità”, proprio ad indicarne la posizione elevata. Ancora si possono visitare una torre, un castello e una muraglia, anticamente eretti a protezione della popolazione contro gli attacchi dal mare. Il castello risale ai secoli XI e XII e conserva al suo interno collezioni archeologiche classiche e medievali, così come reperti provenienti da Asia, America e Oceania. La piazza è dominata dalla chiesa di Notre Dame d’Espérance. Durante l’estate, esattamente dal 22 al 27 Luglio, si svolge proprio di fronte alla chiesa, un festival musicale, impreziosito dalla cornice “marina e stellata” delle sere estive nel Suquet. Prima di allontanarsi da questo quartiere, è necessario affacciarsi dall’alto della terrazza: qui si può ammirare un panorama mozzafiato sulla baia di Cannes, le due isole Sainte Marguerite e Saint-Honorat e verso le verdi terre dell’interno. Se resta del tempo a disposizione, si può fare tappa al Marché de Forville, ai piedi del Suquet, il mercatino dove fanno acquisti gli abitanti di Cannes.

**<span style="color: rgb(255, 204, 0);">SPIAGGE E ISOLE</span>** – Trovarsi in Costa Azzurra nel mese di Maggio, vuol dire potersi già godere le bellissime e rinomate spiagge del litorale. Molte sono private ed esclusive, ma se non si teme l’affollamento, si possono anche trovare tratti di spiaggia libera come La Bocca e Mourre Rouge. In particolare, i 7 chilometri di spiagge di Cannes, si distinguono dal resto della rocciosa Costa Azzurra per offrire ampi arenili di sabbia sottile. Da non perdere una visita delle isole di Lérins, proprio di fronte la baia di Cannes. I traghetti partono dal Vecchio Porto ogni mezz’ora. Sainte Marguerite è l’isola più visitata, con belle spiagge e punti d’immersione. Saint-Honorat è più intima ed ospita due monasteri benedettini dove i monaci si occupano della coltivazione di vigneti.   
<span style="color: rgb(255, 204, 0);"> **GRASSE: CITTÀ DAI MILLE PROFUMI**</span> – Se si decide di visitare Cannes, l’ideale è essere provvisti di un mezzo di trasporto proprio per poter scoprire il suo territorio in completa libertà. A soli 20 chilometri da questo centro, si può raggiungere ad esempio la piccola Grasse, città d’arte e località turistica a pochi chilometri dalla Costa Azzurra, in una posizione dominante vaste pianure da cui provengono aromi di rosa, gelsomino e olivo. Grasse è un vero gioiello, a partire dalla cattedrale, le strade, i palazzi storici, i giardini. La località è un vero e proprio paradiso per l’olfatto: è infatti famosa per l’antica tradizione di profumeria ed ospita un vero e proprio Museo dei Profumi. Le maggiori fabbriche di profumi, Fragonard, Galimard e Molinard aprono le porte al pubblico per visite guidate gratuite che spiegano la creazione di quell’opera d’arte che, da secoli, è il profumo. Durante il mese di Maggio, ogni anno si svolge un’imperdibile manifestazione: l’Expo Rose: in alcuni edifici emblematici della città e per tutte le strade e giardini, vengono esposte migliaia di rose di tutti i colori. Non mancano concerti, dibattiti, visite guidate a tema. Per approfondire sull’argomento si può visitare il sito www.grasse.fr