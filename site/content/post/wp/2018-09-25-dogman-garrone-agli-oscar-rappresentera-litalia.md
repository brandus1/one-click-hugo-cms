---
id: 9725
title: "&#8220;Dogman&#8221; di Garrone agli Oscar: il film che rappresenter\xE0 l&#8217;Italia"
author: Redazione
type: "post"
guid: http://progressonline.it/?p=9725
url: "/?p=9725"
colormag_page_layout:
- default_layout
categories: "['CULTURA E SPETTACOLO']"
tags: "['Dogman', 'Dogman Garrone', 'Dogman oscar', 'notte degli oscar']"
---

![](https://progressonline.it/wp-content/uploads/2018/09/dogman-300x200.jpg)Sarà l’apprezzatissimo “**Dogman**” di Matteo Garrone il rappresentante del nostro Paese alla prossima notte degli **Oscar**. Il film, che a Cannes ha visto la premiazione di Marcello Fonte come miglior attore protagonista, è stato selezionato in una lista di 21 pellicole e concorrerà come miglior film straniero alla consegna delle famose statuette. L’ennesimo riconoscimento per il lavoro di **Garrone** che, dopo aver convinto la critica, proverà a bissare il successo di 4 anni fa de “La Grande Bellezza” di Sorrentino.

Il film che ripercorre la storia del “*canaro*” della Magliana dunque correrà per una statuetta alla notte degli Oscar. “La commissione di selezione per il film italiano da candidare all’Oscar istituita dall’Anica lo scorso giugno, su incarico dell’Academy of Motion Picture Arts and Sciences, riunita davanti a un notaio e composta da Nicola Borrelli, Marta Donzelli, Gian Luca Farinelli, Antonio Medici, Silvio Soldini, Maria Carolina Terzi, Maria Sole Tognazzi, Stefania Ulivi, Enrico Vanzina – spiega una nota **dell’Anica** – ha designato il film Dogman di Matteo Garrone a rappresentare il cinema italiano alla selezione del Premio Oscar per il miglior film in lingua straniera alla **91/a edizione degli Academy Awards**“.

“*Dogman*“, aveva spiegato Garrone presentando il suo lavoro, “è un film che si ispira liberamente a un fatto di cronaca nera accaduto trent’anni fa, ma che non vuole in alcun modo ricostruire i fatti come si dice che siano avvenuti”. “Ho iniziato a lavorare alla sceneggiatura dodici anni fa: nel corso del tempo l’ho ripresa in mano tante volte, cercando di adattarla ai miei cambiamenti”.