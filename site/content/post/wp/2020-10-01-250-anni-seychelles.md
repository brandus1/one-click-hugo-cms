---
id: 13254
title: 'Seychelles: 250 anni e non dimostrarli'
author: Redazione
type: "post"
guid: https://progressonline.it/?p=13254
url: "/?p=13254"
colormag_page_layout:
- default_layout
categories: "['SLIDE', 'VIAGGI']"
tags: "['Seychelles', 'Viaggi']"
---

### **Quest’anno si celebrano i 250 anni dal primo insediamento sull’isola di Ste Anne e le Seychelles si riconfermano una delle mete esotiche più desiderate al mondo**

Per la maggior parte della storia del mondo, le **isole Seychelles** sono rimaste celate, intatte e incontaminate, avvolte nel mistero, fino a quando non sono state svelate agli occhi increduli e ammirati degli esploratori. Custodito nel bel mezzo dell’Oceano Indiano, [**l’arcipelago**](https://www.seychelles.travel/it/) fa la sua prima “apparizione” nel 1503, quando l’esploratore portoghese **Vasco da Gama**, durante il suo viaggio dall’India, individua le vette di alcune nuove isole. Poco tempo dopo, queste isole finiscono per dare sempre più spesso ricetto a navi in difficoltà e presto divengono persino un popolare rifugio dei pirati, cominciando a sedimentarsi nell’immaginario collettivo quale luogo senz’altro mirabolante e leggendario. La storia delle Seychelles come nazione vera e propria inizia però appena 250 anni fa, quando alcuni coloni francesi, più precisamente 15 coloni bianchi, 7 schiavi, 5 indiani e 1 donna nera, stabiliscono il primo insediamento sulla minuscola **isola di Ste Anne**: il 27 agosto 1770, quando i 28 approdano con la nave **“Telemaque”** sull’isoletta, il paese stabilisce i suoi effettivi natali. Sebbene l’insediamento originario abbia dato in realtà pochi frutti, ha aperto comunque la strada agli insediamenti successivi, che hanno contribuito a creare le basi di ciò che oggi costituisce la cultura e la popolazione creola delle Seychelles. Il 27 agosto 2020, mentre **le Seychelles commemorano il traguardo del 250° anniversario**, la storia dei primi coloni risuona ancora nei volti della sua gente, nel ritmo delle sue danze e della sua musica e persino nei sapori della sua cucina.

<figure class="wp-block-image size-large">![](https://progressonline.it/wp-content/uploads/2020/10/Copra-100-copy.jpg)<figcaption> Image courtesy of Michel Denousse – STB </figcaption></figure>La **cultura creola** è un esempio perfetto di sincretismo virtuoso, in quanto risultato originale e innovativo del contributo collettivo dei primi coloni con le loro variegate origini etniche, dai coloni europei agli schiavi africani. La lingua madre delle **Seychelles**, il creolo, deriva infatti da una miscela eterogenea di lingue europee, principalmente **francese e inglese**, profondamente “impastate” con alcune declinazioni dei dialetti africani. In prima battuta, il creolo parlato dagli isolani può assomigliare molto al francese e certamente i coloni francofoni importarono la lingua che divenne la base del creolo, ma, se il creolo è di certo per il 75% francese, non possono sfuggire a un orecchio ben allenato le potenti influenze delle lingue malgasce e africane, che lo arricchiscono di sfumature differenti e ammalianti. Senza dubbio, alcuni aspetti dell’eredità europea e africana restano inconfondibilmente visibili, ciascuno nel suo modo unico e inequivocabile, a rendere ben più complesso e affascinante il quadro d’insieme. D’altro canto, anche la musica stessa degli isolani custodisce in sé il suo ritmo peculiare, sia africano che europeo. A tal proposito, il movimento della tradizionale **danza moutya** racconta la storia degli antenati africani che ballano intorno al fuoco al ritmo dei tamburi, per sfuggire alle loro preoccupazioni dopo una giornata di lavoro, mentre altre danze conosciute e diffuse sul territorio, come **“kontredans” e “valz”**, attingono direttamente dalla tradizione europea e ancora, a ben guardare, si dice che la danza chiamata localmente **“kotis”** discenda direttamente dal ceppo delle frenetiche danze folkloristiche scozzesi. Il sincretismo creolo permea ogni aspetto della vita dell’isola: grandi case in stile coloniale con ampie verande richiamano l’architettura europea, mentre la deliziosa cucina locale esplode di gusti intensi, grazie ai sapori derivanti dalla tradizione degli antenati africani. La **squisita cucina delle Seychelles** è ricca, saporita e diversificata, pienamente creola in ogni sua declinazione, un’**eccellenza fusion** che accarezza il palato e conquista i cuori dei visitatori. L’influenza dell’India in questo caso è la nota più vivace di un’allegra sinfonia di gusto: il riso, l’alimento base originario dell’India e non coltivato in loco, divenuto un must per gli isolani, si sposa felicemente con una varietà incredibile di spezie, dal profumato curry al celebre “masala”, fino al caratteristico **murunga**, utilizzato per preparazioni come brodi e zuppe.

<figure class="wp-block-image size-large">![](https://progressonline.it/wp-content/uploads/2020/10/DSC06588.jpg)<figcaption> Image courtesy of Michel Denousse – STB </figcaption></figure>L’anniversario dei **250 anni** ci ricorda che le **Seychelles** sono una nazione relativamente giovane, ma nel frenetico mondo moderno non si può ignorare il pericolo che il suo patrimonio vada perso a causa dei fenomeni sempre più incalzanti di **globalizzazione e occidentalizzazione**. La missione dei suoi abitanti resta quindi quella di mantenere viva l’eredità degli antenati, attraverso tradizioni e pratiche tramandate da una generazione all’altra, continuando a tenere fede al senso più profondo della cultura creola, che si arricchisce e si rafforza in virtù della condivisione e della commistione. **Festeggiare i 250 anni delle Seychelles** significa per gli autoctoni abbracciare più forte e con maggior convinzione il proprio patrimonio e preservare di conseguenza la propria cultura, onorando le radici che hanno permesso ai rami del futuro di prosperare. A causa della pandemia non ancora sconfitta, però, le commemorazioni di quest’anno hanno dovuto assumere un tono abbastanza pacato, con varie piccole attività organizzate per l’occasione: in primo luogo, una commemorazione simbolica per celebrare la giornata sull’**isola di Ste-Anne**, seguita da una commemorazione ufficiale in uno dei villaggi del patrimonio delle Seychelles, il **Domaine Val De pres**. Questa emergenza non ha scalfito in ogni caso l’orgoglio e la vitalità del popolo delle Seychelles e, anche se il volume della festa è stato smorzato, non potrà mai diminuire l’emozione che il mare, la natura incontaminata e le spiagge da favola generano nel cuore dei suoi abitanti e dei viaggiatori di tutto il mondo. Le **isole Seychelles** saranno sempre un giovane paradiso in terra, un angolo di meraviglia incastonato nelle acque più pure, un tesoro dalle infinite sfumature che non smette mai di stupire.

Credits Foto Copertina: Torsten Dickmann

<figure class="wp-block-image size-large">![](https://progressonline.it/wp-content/uploads/2020/10/DSC06677.jpg)<figcaption> Image courtesy of Michel Denousse – STB </figcaption></figure>