---
id: 9330
title: Burattini e burattinai
author: Redazione
type: "post"
guid: http://progressonline.it/?p=9330
url: "/?p=9330"
colormag_page_layout:
- default_layout
categories: "['CULTURA E SPETTACOLO']"
tags: "['burattini e burattinai', 'Burattini e burattinai Edoardo Bennato', 'Edoardo Bennato', 'musica', 'musica italiana']"
---

![](https://progressonline.it/wp-content/uploads/2018/07/edoardo-bennato_3-272x300.jpg)**Siamo tutti burattini. Tutti attaccati ai fili del potere, della politica, della vita “grama”**. E il burattinaio è sempre lui, **Edoardo Bennato**, Mangiafuoco della musica, capace però di tagliare quei fili per renderci liberi. Sono passati 40 anni (41, per l’esattezza) e “Burattino senza fili”, LP senza tempo, continua a far parlare di se (anche perché ora come allora non è cambiato nulla). Anche se la società italiana è cambiata, in peggio, e noi come il Pinocchio della favola e protagonista metaforico di quel disco abbiamo il dovere di ribellarci e andare contro alle convenzioni. Quando saremo grandi, come recita un famoso refrain di una delle canzoni del disco, sapremo il perché delle nostre scelte, giuste o sbagliate che siano. **Edoardo Bennato**, settantadue anni portati benissimo, riporta dal vivo quel disco in giro per l’Italia in un concept-concerto dal titolo che è più di un omaggio, ma è soprattutto una girandola di generi musicali, che ripercorrono quasi del tutto la sua carriera. Rock e blues fusi assieme in uno spettacolo di circa tre ore, che spazia dalla totalità di **Burattino Senza Fili**; compresi gli inediti “Mastro Geppetto” e “Il mio nome è Lucignolo”; ma anche brani tratti da “Sono Solo Canzonette”, “Abbi Dubbi”, “Le ragazze fanno grandi sogni”, “La fantastica storia del Pifferaio Magico” e “Pronti a Salpare”, ultimo album in ordine di tempo denso come sempre di ironia politica, figli e futuro, senza mai dimenticare le proprie radici. Per l’unica data nel Lazio, Bennato suonerà l’11 Agosto nello splendido **Parco Naturalistico Archeologico di Vulci** a Montalto di Castro in provincia di Viterbo con la sua eccezionale band al completo. Pinocchio e Co., promette intelligenza, ironia ma anche grande interazione con il pubblico di oggi e soprattutto quello di allora che conosce le “sue canzoni a memoria”.

Anche perché Edoardo Bennato, da eterno cantastorie, da oltre quarant’anni **ha sempre bastonato e immortalato con le sue canzoni il mondo odierno**, fatto di buoni e cattivi, ![](https://progressonline.it/wp-content/uploads/2018/07/edoardo-bennato-_2-235x300.jpg)sbeffeggiato i potenti, inneggiando alla forza umana del popolo, passando anche e soprattutto per il classico tra i sentimenti ispiratori dei poeti: l’amore. “E’ per amore delle donne che ho scritto tanti anni fa La Fata” ha detto Bennato all’inizio della tournée estiva. “E’ un brano che oggi, più di allora, **dovrebbe far riflettere sulla condizione della donna**. Non più alla ricerca di un posto nella società, ma parte attiva nonostante venga tutt’ora vessata, se non addirittura uccisa dall’ignoranza maschile.” Ma oltre alla condizione della donna, **Bennato** che ha sempre tastato il polso alla quotidianità ha anche dichiarato a proposito del concerto e succo del suo ultimo disco: “Viviamo un’era di grandi trasformazioni, di spostamenti biblici. Decine di migliaia, centinaia di migliaia di disperati cercano vie di scampo alle guerre, alla fame, alla miseria e si dirigono verso il conclamato benessere del mondo cosiddetto occidentale. Sono disposti a tutto, sono disperati, sono pronti a salpare! Ma tutti quanti noi dovremmo essere pronti a salpare. **Il mondo cambia e dovremo entrare in una altro ordine di idee**, guardare le cose da un altro punto di vista. Insomma, non solo gli emigranti ma tutti quanti noi in questo momento particolare dovremmo essere pronti a salpare…”. E allora salpiamo con lui sulle ali della musica. La sua musica. Quella dei Burattini, i buoni, e i Burattinai, i cattivi, i dotti e medici e sapienti, della mala politica, della volgarità di tutti i giorni. **Di un’Italia che affonda nella mediocrità, ma che trova sempre il coraggio di rialzare la testa**.

Roberto Leggio