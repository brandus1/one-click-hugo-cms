---
id: 8132
title: Le donne non possono festeggiare il lavoro
author: Redazione
type: "post"
guid: http://progressonline.it/?p=8132
url: "/?p=8132"
colormag_page_layout:
- default_layout
categories: "['ATTUALITÀ']"
tags: "['disoccupazione femminile', 'donna lavoro con bambini', 'donne e lavoro', 'festa della donna', 'lavoro con bambini', 'lavoro femminile', 'occupazione femminile', 'tasso occupazione femminile']"
---

*![](https://progressonline.it/wp-content/uploads/2018/03/image1-300x201.jpg)Italia fanalino di coda in Europa nell’occupazione femminile. In base all’analisi dell’Osservatorio statistico dei Consulenti del Lavoro, carriere discontinue e orario di lavoro ridotto rendono la pensione delle donne un miraggio. In assenza di una vera rete pubblica di protezione sociale, per le donne il lavoro è un lusso poiché molto spesso lo stipendio delle lavoratrici non basta a coprire i costi per asili nido e baby-sitter.*   
**Il tasso di occupazione femminile italiano (48,1%) è ancora distante dall’obiettivo che la strategia di Lisbona indicava del 60% per il 2010**. Attualmente **l’Italia occupa il penultimo posto tra i paesi europei nella classifica dei tassi di occupazione delle donne dai 15 ai 64 anni** con 13,2 punti percentuali di differenza rispetto alla media europea (61,3%). È messa peggio solo la Grecia (43,3%), mentre in Francia, Germania e Regno Unito, oltre 60 donne su 100 sono occupate. L’Osservatorio Statistico dei Consulenti del Lavoro, in occasione della Festa delle donne dell’8 marzo, ha analizzato i riflessi della bassa partecipazione delle donne, ed in particolare delle madri, al mercato del lavoro ed ha messo a fuoco le gravi conseguenze anche sul piano pensionistico.

**Le poche donne che lavorano, infatti, hanno per lo più carriere discontinue e con redditi inferiori agli uomini** per via del largo uso del part time: il 40,1% delle mamme 25-49 anni è impiegata a tempo parziale (contro il 26,3% delle donne senza ruolo genitoriale) mentre per gli uomini è una condizione residuale non arrivando al 10%. Carriere discontinue e orario di lavoro ridotto rappresentano condizioni che non consentono di alimentare in modo continuo le posizioni previdenziali utili all’accesso alla pensione di vecchiaia. In base ai dati Inps, nonostante le donne beneficiarie di prestazioni pensionistiche siano 8,4 milioni (862 mila in più degli uomini), solo il 36,5% beneficia della sola pensione di vecchiaia frutto della propria storia contributiva, contro il 64,2% degli uomini. Mentre l’assegno medio mensile delle donne con la sola pensione di vecchiaia è di 14.690 euro annui, con un gap di oltre un terzo rispetto a quello degli uomini (23.409 euro annui).![](https://progressonline.it/wp-content/uploads/2018/03/donna-tra-famiglia-e-lavoro_280x0-235x300.jpg)

La gestione dei tempi di lavoro e di cura dei figli rappresenta una dimensione rilevante per il tema dell’occupazione femminile. **Le donne con almeno un figlio registrano un tasso di occupazione inferiore di oltre 15 punti percentuali rispetto a quello delle donne senza figli**. Al crescere del numero di figli diminuisce proporzionalmente il tasso di occupazione femminile. Prendendo a riferimento il tasso di occupazione delle donne senza figli (70,8%), questo scende di oltre 8 punti per le mamme con un solo figlio (62,2%), di oltre 18 punti in caso di due figli (52,6%) e di oltre 22 punti percentuali (39,7%) nel caso di almeno tre figli. Il livello di inattività delle donne fra i 25 e 49 anni è infatti speculare alle dinamiche occupazionali appena osservate: la presenza di figli porta una gran parte delle mamme (né occupate, né disoccupate) ad uscire dalle forze di lavoro entrando nella popolazione degli inattivi.