---
id: 8435
title: 5 buoni motivi per visitare Madrid
author: Redazione
type: "post"
guid: http://progressonline.it/?p=8435
url: "/?p=8435"
colormag_page_layout:
- default_layout
categories: "['VIAGGI']"
tags: "['locali Madrid', 'Madrid', 'Madrid cosa vedere', 'madrid dove andare', 'parchi Madrid', 'turismo Madrid', 'vacanza a Madrid', 'viaggiare Madrid', 'viaggio a Madrid']"
---

![](https://progressonline.it/wp-content/uploads/2018/04/parco-del-retiro-300x225.jpg)Pianificare un viaggio non è sempre facile, specie quando si è indecisi sulla destinazione. Per questo motivo ho deciso di consigliarvene una io ed elencare **5 buoni motivi** per visitare…**Madrid**!

### **1. Rilassarsi al parco del Retiro**

A volte viaggiare può essere piuttosto stancante: prendere i mezzi, visitare i musei, camminare in lungo e in largo per la città, mangiare al volo ed arrivare la sera sfiniti senza la giusta energia per godersi la vita notturna. **In Spagna però potete prendervela con calma**, come dire, *take it easy (o forse meglio dire… “tómalo con calma”)*

Godetevi lo splendido **Parco del Retiro**, nel cuore di Madrid, passeggiando tra i viali alberati o facendo un giro in barca nel laghetto principale. Qui svetta, tra l’altro, il monumentale gruppo scultoreo dedicato ad Alfonso XII dove, soprattutto nei weekend, si possono incontrare musicisti e artisti di strada ad animare i pomeriggi madrileni.

Tra gli altri monumenti da non perdere nel parco: il **Palacio de Cristal,** in pieno stile vittoriano, bellissimo anche di notte, il **roseto** e il **Palazzo di Velazquez**, nel quale vengono allestite spesso esposizioni d’arte contemporanea.

Come raggiungerlo? Semplice, il parco è vicinissimo al Museo del Prado e ci si può comodamente arrivare da più punti della città (fermata della Metro Ibiza o Retiro), è **aperto tutti i giorni** e, cosa non meno importante, **l’ingresso è gratuito**. Insomma, è il luogo adatto per chiunque volesse prendersi qualche ora di relax nel polmone verde della città o fare una bella *siesta* prima di rimettersi in marcia.

### 2**. Perdersi nel Mercado de San Miguel ![](https://progressonline.it/wp-content/uploads/2018/04/mercado-de-san-miguel-300x225.jpg)**

**Innovazione e tradizione** si fondono magicamente nel **Mercado de San Miguel**. Qui si rende omaggio alla cultura gastronomica in tutte le sue forme con prodotti freschi ogni giorno, alto controllo della qualità, degustazioni, seminari, consulenze alimentari e chi più ne ha più ne metta. Il tutto all’interno di una **struttura primonovecentesca in ferro e vetro**, in cui si può passeggiare o fare la spesa.

Negli ultimi anni questo spazio è diventato un luogo di ritrovo cittadino sia di giorno che di notte. Oltre al servizio al banco, molti negozianti si sono infatti attrezzati anche con tavoli per la consumazione, è stata inaugurata una libreria gastronomica, un fioraio, varie enoteche, vi si tengono inoltre spettacoli e presentazioni di prodotti *gourmet*. Ogni vostro desiderio culinario può essere esaudito! Certo non è propriamente economico, ma la qualità, si sa, ha un prezzo.

### ![](https://progressonline.it/wp-content/uploads/2018/04/plaza-mayor-300x225.jpg)3. Ripercorrere i luoghi storici

Prima fra tutti la grande **Plaza Mayor**, un tempo piazza del mercato, utilizzata anche per le corride e le esecuzioni pubbliche nel periodo dell’Inquisizione. Oggi vi si svolgono spesso concerti e festival. Subito dopo non si può non ricordare la **Puerta del Sol**, tra i luoghi più antichi della città, dove svetta la famosa **Statua dell’orso e del corbezzolo**. Da questa piazza si irradia inoltre la rete stradale di tutto il paese, ci troviamo quindi al **chilometro zero delle strade di Spagna**. (Inutile dire che è anche considerata il cuore della movida madrilena).

Il tour prosegue con la **casa di Miguel de Cervantes**, sommo autore del “Don Chisciotte della Mancia”. In realtà, va detto che alloggiò in più di una casa nel periodo trascorso nella capitale e nel resto della Spagna sono state riconosciute almeno altre tre case del romanziere spagnolo. E la lista potrebbe spingersi ancora oltre menzionando il **Tempio di Debod**, il Palazzo Reale e la Cattedrale dell’Almudena.

### 4. Immergersi nell’arte

Madrid offre alcune delle gallerie d’arte e dei musei più interessanti d’Europa, quelli che sì, anche se non siete degli appassionati, dovete visitare almeno una volta nella vita. In cima alla lista troviamo il **Museo del Prado**, nel quale sono conservate le maggiori opere dei pittori della scuola spagnola (Goya, El Greco, Velazquez), molte opere della scuola fiamminga-olandese (Rubens, van Dick, Bosch) e svariati artisti della scuola italiana (Botticelli, Caravaggio, Raffaello, Tiziano). **Nel 2019 festeggerà i 200 anni dalla sua apertura** e magari potreste cogliere l’occasione per visitarlo. Il biglietto costa 15€, ma se siete degli **studenti** potete entrare **gratis fino ai 25 anni**.

Imperdibile il **Museo Reina Sofia** che ospita opere d’arte moderna e contemporanea, tra cui **“Guernica” di Picasso** e una lunga serie di artisti che hanno segnato il secolo scorso: Dalì, Mirò. Kandinsky, Magritte e tanti altri ancora.

Chiude il cosiddetto “Triangolo d’Oro dell’Arte” il **Museo Thyssen-Bornemisza** che, in un certo senso, cerca di colmare i vuoti nella collezione dei due musei precedenti. Qui sono raccolti infatti molti **capolavori impressionisti e post-impressionisti**, oltre a numerose opere del Rinascimento e Barocco italiano. L’ingresso per gli studenti è gratuito!

### **5. Assaggiare la cucina tradizionale**

Ovunque andiate, gustare la cucina tipica resta sempre un valido motivo per viaggiare e conoscere nel profondo la cultura di un paese, o anche solo di una città. Della serie: “**dimmi cosa mangi e ti dirò chi sei**“.![](https://progressonline.it/wp-content/uploads/2018/04/churros-y-chocolate-300x225.jpg)

I **churros** sono un dolce tipico della tradizione, da mangiare ancora caldi con una bella spolverata di zucchero. Sono uno spuntino goloso che spesso a Madrid viene **consumato a colazione** o in un cartoccio come *street food*. Il modo migliore per degustare questi deliziosi bastoncini fritti resta però con la cioccolata calda, provare per credere!

Per chi preferisce il salato, la **paella** è sicuramente il piatto più conosciuto di tutta la Spagna ma non tutti sanno che ne esistono molte versioni diverse: di pesce, carne, verdure o mista per chi non vuole rinunciare a nulla! Negli anni è diventata una pietanza molto turistica ma vale la pena provarla, specialmente se è la vostra prima volta in terra iberica.

Che dire poi del gazpacho, del **cocido madrileno** fatto di ceci, vari tipi di carne e verdure o di un bicchiere rinfrescante di sangria? Tutti da provare.

Dal blog di [Viaggiatrice Indipendente](https://viaggiatriceindipendente.wordpress.com/)