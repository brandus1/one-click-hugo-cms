---
id: 9127
title: 'Cena di beneficenza con Cracco: raccolti a Rieti 10.000 euro per Amatrice'
author: Redazione
type: "post"
guid: http://progressonline.it/?p=9127
url: "/?p=9127"
colormag_page_layout:
- default_layout
categories: "['CULTURA E SPETTACOLO']"
tags: "['Alberghiero Amatrice', 'Amatrice', 'Ambasciatori del gusto', 'beneficenza', 'Carlo Cracco', 'Cracco']"
---

![](https://progressonline.it/wp-content/uploads/2018/07/Come-dire-zuppa-Inglese-dei-Fratelli-Serva-225x300.jpg)

Sono stati oltre 100 i sostenitori che hanno voluto portare il loro contributo alla causa dell’**Associazione Italiana Ambasciatori del Gusto**, partecipando alla cena di beneficenza a favore del progetto **Fare Formazione**, presso la sede provvisoria del Centro di Formazione Professionale Alberghiero di **Amatrice**, a Rieti.

Gli ambasciatori del Gusto **Carlo Cracco** e i fratelli **Maurizio** e **Sandro** **Serva** del *ristorante La Trota* di Rivodutri, in cucina al fianco degli allievi del quarto anno sperimentale, hanno proposto un **menù che valorizzasse le eccellenze enogastronomiche del territorio**. Cracco ha inaugurato la serata con un uovo soffice alla paprika, con asparagi e birra, seguito poi da un rigatone al burro affumicato, pecorino di Amatrice e pepe di Timut. I fratelli Serva hanno incantato gli ospiti con una trota fario e fois gras, coulis di pesca della sabina e vaniglia, per concludere poi in dolcezza con una rivisitazione in chiave moderna della tradizionale zuppa inglese.

![](https://progressonline.it/wp-content/uploads/2018/07/Allievi-del-quarto-anno-sperimentale-dellAlberghiero-di-Amatrice-300x225.jpg)

Al termine della cena, gli chef Cracco e Serva hanno salutato tutti i partecipanti e gli sponsor, ringraziandoli della loro generosità, grazie alla quale sono stati raccolti **oltre 10.000 euro**. Prima di concludere la serata però, i tre Ambasciatori del Gusto hanno voluto dare un ultimo ed importante contributo, **mettendo all’asta le loro giacche da chef, autografate**. Il lotto è stato battuto a 800 euro, da sommare ai fondi raccolti e destinati a finanziare la prossima edizione di Fare Formazione.

Gli **studenti del Centro Alberghiero di Amatrice** sono stati felici di aver partecipato alla cena, non solo per aver realizzato il proprio sogno di lavorare accanto a chef di fama internazionale, ma anche per aver contribuito a sostenere il progetto triennale, per dare la possibilità anche agli studenti che arriveranno nei prossimi anni, di fare esperienze straordinarie.