---
id: 7194
title: 'Pensioni: Bobba, bicchiere mezzo pieno o mezzo vuoto?'
author: Redazione
type: "post"
guid: http://progressonline.it/?p=7194
url: "/?p=7194"
colormag_page_layout:
- default_layout
categories: "['ATTUALITÀ']"
tags: "['governo', 'lavoro', 'pensioni']"
---

![](https://progressonline.it/wp-content/uploads/2017/11/bobba-300x205.png)“Ci sono forze sindacali che, comprendendo lo sforzo del Governo di dare risposte a questioni sociali di larga portata, apprezzano i contenuti (Ape social, attenzione alle donne e ai giovani) della proposta presentata dal presidente Gentiloni. Altre invece che tengono inchiodato lo sguardo al bicchiere mezzo vuoto”.

Così **Luigi Bobba**, sottosegretario al Lavoro, commenta i risultati dell’incontro a Palazzo Chigi tra il Governo e CGIL, CISL e UIL.

“**Con le risorse date** -sottolinea Bobba- **il Governo ha fatto il massimo sforzo per facilitare l’avvio alla pensione di un numero significativo di persone** coinvolte in lavori gravosi e ha posto le basi per una revisione del sistema di calcolo dell’aspettativa di vita che, come è noto, incide sull’età con cui si potrà andare in pensione. Ma soprattutto, con quanto disposto nella Legge di bilancio per facilitare l’assunzione di giovani con contratto a tempo indeterminato, il Governo vuole aggredire con decisione il nodo della disoccupazione giovanile, primo problema del Paese”.

“Credo -conclude Bobba- che l’**atteggiamento responsabile di CISL e UIL rappresenti un sostegno forte e concreto al cambiamento che si sta introducendo**. Ora tocca al Parlamento valutare ed eventualmente migliorare le proposte che il Governo si appresta a presentare”.