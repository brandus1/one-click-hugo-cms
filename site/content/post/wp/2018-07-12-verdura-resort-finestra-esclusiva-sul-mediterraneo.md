---
id: 9182
title: 'Verdura Resort: una finestra esclusiva sul Mediterraneo'
author: Redazione
type: "post"
guid: http://progressonline.it/?p=9182
url: "/?p=9182"
colormag_page_layout:
- default_layout
categories: "['VIAGGI']"
tags: "['hotel Sicilia', 'Verdura Resort', 'Verdura Resort Sicilia']"
---

![](https://progressonline.it/wp-content/uploads/2018/07/Cattura5-300x151.jpg)La natura è in **Sicilia** un lussureggiante inno alla vita fatto di colori accesi e sfumature ammalianti, tra il verde profondo della macchia e il celeste puro delle acque, in cui al tramonto si bagna un sole rosso come le succose arance tipiche di questa terra. Sul versante occidentale dell’isola Trinacria, sorge, come un’oasi di fiaba, la struttura all’avanguardia di **Verdura Resort**, coprendo una superficie di 230 ettari, con un’estensione di quasi due chilometri di costa privata affacciata sul Mediterraneo.

I numeri di **Verdura Resort**, baluardo dell’eccellenza nell’accoglienza di lusso di un gruppo rinomato come Rocco Forte Hotels, non sono fredda contabilità, risuonano piuttosto di poesia tangibile, di luoghi con un’anima: tre campi da golf da campionato, 60 metri di piscina infinity, sei campi da tennis in terra battuta, per non parlare di una Spa di prestigio, quattro ristoranti, cinque bar e mille altre meraviglie tutte da scoprire. **Qui la percezione dello spazio si arricchisce di nuove sensazioni mai provate**, partendo dal piacere di godere una vista inedita ed esclusiva delle acque mediterranee, che si offrono ancor più luccicanti grazie alla prospettiva privilegiata offerta. Le nuove Ville Agave, Tilia e Iris, fiori all’occhiello del Verdura insieme alle bellissime Acacia, Peonia e Mimosa, tutte in stile siciliano e dal design inimitabile, hanno infatti a disposizione ampie terrazze esterne, una piscina privata, un romantico cortile interno, per godere di assoluta privacy, e contano su un servizio sempre impeccabile. **Le ville sono abitazioni sontuose che mettono al centro l’ospite, facendolo sentire davvero coccolato e lusingato**.![](https://progressonline.it/wp-content/uploads/2018/07/Cattura3-300x214.jpg)

Gli ospiti, infatti, possono tutti usufruire dei preziosi consigli di una figura speciale a loro completa disposizione: “*U Canuscituri*”, **il quale suggerisce speciali ed autentiche esperienze per scoprire l’anima più nascosta della Sicilia**. Non finisce qui: i campi da golf, disegnati dall’eclettico architetto Kyle Phillips, realizzati tra uliveti e agrumeti della tenuta e protagonisti nel 2012 del Sicilian Open, evento golfistico del prestigioso circuito European Tour, ospitato nuovamente nel 2017 e nel recente maggio 2018, rendono il Verdura la destinazione golfistica per eccellenza nel Mediterraneo. I ristoranti e bar del Resort celebrano la cucina mediterranea utilizzando ingredienti stagionali tipici dell’isola, accompagnati da una carta dei vini studiata nei minimi dettagli. L’approccio olistico alla salute e al benessere è il marchio di fabbrica del Verdura: lo ribadiscono anche i **4.000 mq di Verdura Spa**, con quattro piscine talassoterapiche, due saune, un bagno turco e un’ampia proposta di trattamenti e programmi personalizzati.![](https://progressonline.it/wp-content/uploads/2018/07/verdura-300x159.jpg)

A completare il ventaglio di un’offerta che soddisfa davvero tutte le possibili esigenze della clientela, contribuisce la ricca programmazione di eventi per la stagione estiva 2018, dalle serate gourmet alle Academies sportive, dai concerti ai laboratori interattivi e le attività ludiche per gli amici o per le famiglie. **Il programma foodie si articola su diversi appuntamenti**, tra essi spicca il De Rerum Natura, idea del Maestro Fulvio Pierangelini, Director of Food di Rocco Forte Hotels: per il terzo anno consecutivo **nelle cucine del Verdura Chef stellati Michelin** provenienti da tutto il mondo, insieme al Maestro Pierangelini, creano otto imperdibili cene a 6 mani.

La Juventus Training Experience è ormai un appuntamento consolidato per i piccoli ospiti del Verdura, che per il secondo anno potranno allenarsi seguendo i consigli dello special coach **David Trezeguet**. Mentre le tecnologie messe a disposizione dal nuovo Golf Performance Institute giungono in aiuto di chi voglia migliorare o approcciarsi al primo swing. Novità assoluta per la stagione 2018 sono invece le Academies con le Stars per bambini e adulti; dalla scherma al beach volley, dal rugby all’Hip Hop, i grandi campioni insegneranno agli ospiti tutti i segreti della propria disciplina sportiva. L’estate musicale del Verdura è scandita infine da appuntamenti fissi come i suggestivi DJ SunSet, colonna sonora al tramonto sulla terrazza del ristorante Amare, e performance di artisti internazionali, come Samuel Bosmans, Karima Ammar e Ray Gelato. Per concludere con un pizzico di intrigante mistero, sicuramente da non perdere è l’**Escape Room creata all’interno della ex stazione ferroviaria Verdura** nella tenuta del resort.