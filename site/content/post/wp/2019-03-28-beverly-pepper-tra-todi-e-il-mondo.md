---
id: 10953
title: Beverly Pepper tra Todi e il Mondo
author: Redazione
type: "post"
guid: http://progressonline.it/?p=10953
url: "/?p=10953"
colormag_page_layout:
- default_layout
categories: "['CULTURA E SPETTACOLO']"
tags: "['beverly pepper', 'mostra', 'todi']"
---

![](https://progressonline.it/wp-content/uploads/2019/03/beverly-pepper-552x380.jpg)La *Fondazione Progetti Beverly Pepper*, in collaborazione con il *Comune di Todi*, presenta dal 6 aprile al 12 maggio 2019 nella piazza del Popolo, una tra le più belle d’Italia, l’installazione della riedizione delle **Todi Columns**, quattro sculture monumentali alte circa 10 metri.  
Un’occasione unica per toccare da vicino la monumentalità di queste opere nello storico luogo d’incontro dei cittadini, la piazza, dove l’antica architettura accetta in modo naturale queste ingegnose intrusioni.  
L’evento prende spunto dalla storica mostra del 1979 – *Sculture nella Piazza* – e riporta, dopo quarant’anni, i quattro giganti di ferro a svettare nel cuore della città medievale.  
L’artista americana racconta: “*Le Todi Columns furono un evento unico per quel tempo e sono rimaste nella memoria dei cittadini che ancora, quando mi incontrano per strada, mi fanno domande su quel momento, sulle sculture, mi dicono non eravamo pronti, non avevamo capito… Vorrei dare alla città di Todi una memoria delle sue esperienze, una continuità. Per questa ragione le colonne verranno rifabbricate e installate nuovamente nella piazza dopo quarant’anni*”.

La storia delle **Todi Columns** inizia a Todi nel 1979 ma non si ferma in Umbria. Dopo il successo dell’installazione nella piazza del Popolo, le sculture vengono esposte negli Stati Uniti: a Washington nel 1980 durante la conferenza internazionale di scultura e al Brooklyn Museum of Art di New York nel 1987. Negli anni Novanta ritornano in Italia per una mostra a Venezia in occasione della Biennale del 1996 e a Firenze nel 1999, protagoniste indiscusse nella mostra personale di Pepper a Forte Belvedere.  
L’artista dona successivamente le opere ai Musei Civici di Venezia che poi le installa definitivamente nel cortile dello Spazio Thetis dell’Arsenale di Venezia.  
Nel 1979 Sam Hunter, storico di arte moderna alla Princeton University parlando dell’artista sottolinea la novità delle sue opere: “***Beverly Pepper** annulla certi logori cliché sull’arte delle donne, che potrebbero costringere le qualità della sua arte a una dimensione intimista. Il suo lavoro non corrisponde a nessuno dei già superati stereotipi di vulnerabilità o passività femminile. Al contrario esso è chiaramente affermativo, sperimentale e intensamente fisico con aspetti indistinguibili dal lavoro dei suoi colleghi maschili. Il suo coraggio e le sue energie stanno diventando leggendari*”.

La riedizione delle **Todi Columns** saranno poi installate nel Parco di Beverly Pepper, che sarà inaugurato il 14 settembre 2019.

**SCHEDA INFORMATIVA**  
INAUGURAZIONE: sabato 6 aprile 2019, ore 12.00  
DURATA: 6 aprile – 12 maggio 2019