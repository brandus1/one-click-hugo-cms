---
id: 3149
title: Assegnato il Premio Roma Danza per la coreografia
author: Redazione
type: "post"
guid: http://progressonline.it/2011/07/07/assegnato-il-premio-roma-danza-per-la-coreografia/
url: "/?p=3149"
post_views_count:
- '15'
- '15'
categories: "['CULTURA E SPETTACOLO']"
---

Quaranta coreografi concorrenti e novantasei danzatori interpreti. Sono i numeri della partecipazione al riuscitissimo **primo concorso internazionale di coreografia Premio Roma Danza**, nato sotto la direzione artistica di Margherita Parilla – direttore dell’Accademia Nazionale di Danza e insignita di recente anche del titolo di vicepresidente dell’International Federation Ballet Competitions in quanto “’personalità rilevante del mondo dell’arte e della cultura” – e da Ismael Ivo, coreografo e interprete di fama internazionale e direttore artistico della Biennale Danza di Venezia.   
 **L’ evento, tenutosi al Teatro Grande dell’AND dal 2 al 5 luglio** e conclusosi la sera del 6 luglio con un Gran Gala, è stato indetto dall’AND e dall’ImPulsTanz-Vienna International Dance Festival, in collaborazione con il Washington Ballet e la Fondazione Arena di Verona con Roma Formula Futuro Promoter e Partner ufficiale dell’evento. Inoltre gode dell’Adesione del Presidente della Repubblica e del sostegno di MIUR e MIBAC ed è membro della Presidenza dell’International Federation Ballet Competitions. Partner della manifestazione è anche l’orafo Fausto Maria Franchi.

**I partecipanti, carichi di entusiasmo e voglia di vincere**, sono giunti dai più lontani Paesi del mondo: Taiwan, Spagna, Giappone, Israele, Francia, Germania, Olanda, Repubblica Ceca, Canada, Australia, Niger e naturalmente Italia.

**Duro e impegnativo è stato il lavoro** della prestigiosa giuria internazionale, presieduta dal giapponese Ushio Amagatsu e composta da Adriana Borriello, Ou Lu, Roger Salas e Septime Webre. Dopo 5 giorni di attente selezioni, si è giunti al seguente risultato finale:

**SANI MOUSSA MAMAN** (nella foto) **dal Niger vince il primo e ambitissimo premio** consistente in 12 mila euro in denaro più una residenza artistica presso l’ImPuls Tanz-Vienna International Danse Festival. A consegnare il Premio è stato l’Ing. Maurizio Flammini – Presidente di Roma Formula Futuro.

**All’italiana MICHELA LUCENTI** va il secondo premio: 7mila euro più il “Washington Ballet Choreographic Fellowship” ossia un invito a Washington DC per la creazione di una coreografia inedita per il Washington Ballet o per il Washington Ballet Studio Company.

**Infine il terzo premio se l’è aggiudicato EMMA SANDAL** dall’Australia. A lei vanno 4mila euro più l’ingaggio per una creazione da realizzare presso la importante Fondazione Arena di Verona .

Durante la serata di Gala sono stati assegnati anche quattro premi speciali: una residenza artistica di 3 settimane presso l’Accademia Nazionale di Danza di Roma a EVA KOLAROVA dalla Repubblica Ceca; ai danzatori di CHENG TSUNG-LUNG da Taiwan va una una borsa di studio completa presso “Taranto Danza” dal 28 agosto al 4 settembre 2011 per il miglior gruppo. Il premio speciale Fausto Maria Franchi, come migliore interprete, è andato invece all’australiano EIPPER CASS; mentre FABRIZIO FAVALE ha ottenuto la Medaglia del Presidente della Repubblica al talento coreografico italiano.