---
id: 2877
title: 'Mirabile Dictu: dal 2 al 5 luglio a Roma'
author: Redazione
type: "post"
guid: http://progressonline.it/2012/06/27/mirabile-dictu-dal-2-al-5-luglio-a-roma/
url: "/?p=2877"
post_views_count:
- '11'
- '11'
categories: "['CULTURA E SPETTACOLO']"
---

**Si svolgerà dal 2 al 5 luglio a Roma la III edizione** dell’International Catholic Film Festival. La manifestazione, ideata dalla regista, produttrice ed editrice Liana Marabini, nasce con l’intento di dare spazio ai produttori e ai registi di film, documentari, docu-fiction, serie tv, cortometraggi e programmi che promuovono valori morali universali e modelli positivi.

**Cinque le categorie in concorso per aggiudicarsi il Pesce d’Argento,** ispirato al primo simbolo cristiano (miglior film, miglior documentario, miglior cortometraggio, migliore attrice/attore protagonista, migliore regista). Quest’anno la giuria sarà presieduta da Remo Girone, mentre il premio alla carriera andrà all’attore francese Robert Hossein. Tra gli attori finalisti anche Andy Garcia, con il film “For greater glory”.  
Il Festival quest’anno sarà inaugurato dal Congresso Internazionale “Cinema e Nuova Evangelizzazione”, che avrà luogo presso l’Auditorium della Conciliazione il 2 luglio dalle ore 18.30. Interverranno il cardinale Gianfranco Ravasi, presidente del Pontificio Consiglio della Cultura, l’attore Remo Girone, l’attore, regista e produttore Robert Hossein, la presidente del Festival Liana Marabini e il direttore dei Musei Vaticani Antonio Paolucci. Seguirà, alle 21, la proiezione in anteprima del film “Una donna di nome Maria”.

**Durante la conferenza stampa di presentazione del Festival,** è stato inoltre annunciato che il 2 luglio, al termine della proiezione, gli spettatori presenti potranno consegnare il proprio curriculum, per poter poi partecipare al film “La battaglia di Lepanto”, che sarà girato nel 2013 con la regia di Liana Marabini. Desiderio della regista è che il film sia prodotto e interpretato da persone che hanno fede o che intendono avvicinarsi a Dio.