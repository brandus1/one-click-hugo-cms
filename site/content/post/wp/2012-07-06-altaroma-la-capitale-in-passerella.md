---
id: 2338
title: 'AltaRoma: la capitale in passerella'
author: Redazione
type: "post"
guid: http://progressonline.it/2012/07/06/altaroma-la-capitale-in-passerella/
url: "/?p=2338"
post_views_count:
- '11'
- '11'
categories: "['CULTURA E SPETTACOLO']"
---

**Tradizione e raffinato dettaglio sartoriale,** patrimonio culturale e futuro caratterizzano la vetrina della moda nella Capitale che porta, tra i tessuti delle sue esclusive manifatture, l’inconfondibile maestria del lavoro manuale e le preziose trame della cultura materiale che si concreta oggi nella neo-couture romana. Uno stile contemporaneo, caratterizzato da abiti e accessori in sinergia con il vitalismo dinamico della città, tradurrà la manifestazione di AltaRoma in un ideale palcoscenico del presente.  
L’evento mondano che si svolgerà dal 7 all’11 luglio sarà palcoscenico di numerose iniziative. Ad inaugurare la kermesse, già questa sera, dalle 19 alle 21 presso il Complesso Monumentale S. spirito in Sassia, la mostra-evento LIMITED/UNLIMITED, il nuovo progetto creativo fortemente voluto da Silvia Venturini Fendi per Altaroma, che coinvolge un collettivo di giovani e talentuosi fashion designer, invitati a coniugare, all’interno delle loro creazioni, il tema della ricerca e della tradizione artigiana, esprimendo una creatività illimitata attraverso la realizzazione di esclusivi capi in limited edition: pezzi unici, abiti, accessori o gioielli, in una rilettura in chiave contemporanea del concetto di couture. Dalla presentazione della mostra fotografica “Bianca Balti. Immagini di una favola di moda” al Museo Mercati di Traiano, alla sfilata Sarli Couture presso il Ponte della Musica, rigorosamente su invito, già a partire da questa sera il sipario dell’alta moda si innalza sulla Capitale.

**Eppure Altaroma non è solo una vetrina di moda,** ma un’officina di talenti, il bacino fecondo di emergenti creatività. “Who is on next” costituisce infatti un progetto, nato dalla collaborazione tra Altaroma e Vogue Italia, che si propone di rintracciare nuove giovani menti creative.  
A.I. Gallery Trastevere ospiterà le creazioni di artigiani e artisti all’interno di gallerie, studi, case e giardini. Artisanal Intelligence costituisce infatti un ulteriore progetto promosso da Altaroma, una piattaforma finalizzata ad unire Arte, Artigianato, Moda all’insegna del Made in Italy, i cui eventi sono caratterizzati dalla scelta di luoghi insoliti e affascinanti: : l’arte del fatto a mano è un filo rosso che guida i visitatori tra l’attualità delle creazioni presentate e la tradizione artigianale, risposta a quel desiderio di unicità e di esclusività dell’evo contemporaneo.  
In passerella le sfilate delle Collezioni di Gianni Molaro, Raffaella Curiel, Nino Lettieri, Antonella Rossi, dell’Atelier Persechino, Jamal Taslaq, Giada Curti e Renato Balestra.  
Tra percorsi formativi dedicati agli studenti, mostre e laboratori che vedono protagonista l’arte sartoriale, Altaroma assisterà ad iniziative promosse in tutta la città che coinvolgeranno gallerie d’arte e Chiese con l’Alta Moda Sposa protagonista, l’11 luglio, nella Chiesa di San Paolo entro le Mura.

**Dal 7 all’11 luglio la Capitale si lascia, dunque, vestire** dalle esclusive manifatture dei suoi artigiani, e, tra le pieghe del suo raffinato abito antico, con gli umili calzari della sua longeva tradizione, si prepara a sfilare lungo la moderna passerella dominata dalla fascinosa tentazione della sartoria Made in Italy.