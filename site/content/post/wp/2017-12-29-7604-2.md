---
id: 7604
title: "Lamborghini: quando l&#8217;eccellenza \xE8 un marchio"
author: Redazione
type: "post"
guid: http://progressonline.it/?p=7604
url: "/?p=7604"
colormag_page_layout:
- default_layout
categories: "['AUTO']"
tags: "['intervista lamborghini', 'lamborghini', 'mastro lamborghini']"
---

![](https://progressonline.it/wp-content/uploads/2017/12/lamborghini-300x201.jpg)**Lamborghini non è semplicemente una parola**, un insieme di lettere che convenzionalmente richiamano uno specifico significato: Lamborghini è un’essenza, un afflato di personalità e bellezza che si concretizza in un oggetto: l’automobile.  
Quando diciamo **Lamborghini** sappiamo senza ombra di dubbio a cosa facciamo riferimento, dunque Lamborghini non significa qualcosa, Lamborghini “è”. Il brand continua a comunicare con la sua esistenza e la sua continua aspirazione all’eccellenza **un’idea di italianità e di qualità che non conosce rivali** e che vuole dominare sempre le scene, scatenando emozioni, continuando a macinare chilometri di storie ed esperienze uniche. **Christian Mastro, Head of EMEA Region di Automobili Lamborghini**, definisce i punti cardinali della storia di un marchio unico nel suo genere e disegna le coordinate di un futuro sempre più ricco di traguardi ambiziosi e di sfide da vincere.

***Lamborghini è oggi un nome iconico che sintetizza in sé un universo di storie e significati sfaccettati: in che modo è possibile raccontare l’evoluzione di un marchio** **così significativo per il settore di riferimento e non solo?***   
Lo facciamo grazie ai nostri prodotti molto esclusivi e del tutto Made in Italy: Lamborghini è un brand totalmente italiano, la sede centrale si trova a Sant’Agata Bolognese, nel cuore più autentico dell’Emilia Romagna. Negli anni abbiamo puntato al raggiungimento di un’eccellenza qualitativa senza paragoni e, considerando il riconoscimento unanime ricevuto nel tempo, sostenuto dall’ottimo riscontro da parte dei clienti, direi che l’obiettivo può dir si pienamente raggiunto. È chiaro che quando si parla di eccellenze ci riferiamo a innovazioni tecnologiche e alla superiorità nella qualità nel prodotto: in questo stiamo investendo tutte le nostre risorse, per essere sempre al top rispetto al mercato competitivo di oggi.![](https://progressonline.it/wp-content/uploads/2017/12/mastro-300x200.jpg)

***Design, dinamismo, innovazione tecnologica, finiture pregiate e massima qualità: queste le parole chiave per Lamborghini. Cosa definisce maggiormente oggi l’identità del brand e segna la direzione da seguire per le iniziative del futuro?***  
Di sicuro il design svolge un ruolo fondamentale: quando oggi qualcuno vede una Lamborghini la riconosce immediatamente. Rispetto alle altre vetture, l’imprinting  
design delle nostre macchine è inconfondibile, non passa mai inosservato. Il design però non è fine a se stesso, ogni elemento che viene inserito nella vettura ha una  
sua funzione, così il design risulta essere importante anche dal punto di vista funzionale e non solo estetico.  
L’innovazione tecnologica per noi è l’eccellenza ed è grazie a questa che siamo riusciti a raggiungere i traguardi che abbiamo conseguito. La massima cura riposta  
nella realizzazione delle finiture ci ha consentito di sviluppare un business chiamato “ad personam”. Infatti, oggi molti clienti vogliono possedere una vettura personalizzata e sono disposti ad aspettare più tempo pur di avere un’automobile esclusiva e inimitabile. Dunque ogni Lamborghini è davvero una Lamborghini unica.

***A cinque anni dalla presentazione del prototipo, il primo SUV del marchio Lamborghini, Urus, ha finalmente avuto il suo debutto ufficiale: come si è articolato il lancio di un prodotto tanto importante e ambizioso?***  
Il lancio della vettura si è svolto il 4 dicembre a Sant’Agata Bolognese, si è trattato di una presentazione in anteprima mondiale nel cuore della casa Lamborghini. La vettura si inserisce in un segmento di mercato nuovo per noi, in quanto fino ad ora eravamo rimasti nel settore sportivo. Il successo della vettura è fuori discussione: sia nel design che nelle prestazioni il Suv è un prodotto Lamborghini in tutto e per tutto.  
Ci aspettiamo un successo incredibile nel tempo, c’è una domanda pazzesca da parte dei clienti e c’è molto entusiasmo attorno alla vettura che verrà commercializzata verso la seconda metà del 2018. Nei primi mesi dell’anno ci dedicheremo a farla conoscere e a farla provare ai potenziali clienti.  
Urus è un prodotto che, come tutte le altre nostre macchine super sportive, farà provare grandi emozioni a chi la guida.

***![](https://progressonline.it/wp-content/uploads/2017/12/mastro-lambo-300x200.jpg)Lamborghini ha inaugurato un nuovo showroom a Milano realizzato con la nuova Corporate Identity sviluppata per la rete dei concessionari mondiali: che tipo di dinamica di espansione commerciale si vuole esprimere attraverso questo progetto?***  
È chiaro che l’identità del marchio è un po’ cambiata negli ultimi anni: ci siamo espansi sia dal punto di vista commerciale che nella conoscenza del brand. Oggi il marchio Lamborghini è sempre più conosciuto ed è sempre più sulla bocca di tutti per l’eccellenza dei suoi prodotti. In futuro l’identità del brand cambierà ulteriormente perché saremo in contatto con una tipologia di cliente nuova, grazie all’introduzione di prodotti come Urus. Anche per questo abbiamo aggiornato la nostra corporate identity e a Milano si può già vedere il cambiamento attuato rispetto al passato. Dal punto di vista della rete commerciale oggi in Italia abbiamo 3 concessionari a Milano, Bergamo e Bologna. Il successo che abbiamo avuto all’apertura di Milano ci fa ben sperare che anche in Italia avremo una forte presenza sul territorio: è nostra intenzione espandere la rete commerciale nel nostro Paese e di farlo nonostante la recente crisi economica. D’altro canto, oggi molta più gente ha voglia di concedersi il piacere di guidare una macchina super sportiva e godersi il viaggio che questa sa regalare.

***La storia ha dimostrato che nulla è impossibile per Lamborghini. Qual è la vostra prossima sfida?***  
Il nostro obiettivo è che la Urus sia una vettura di grande successo. Oggi il massimo che possiamo fare dopo il lancio è fare in modo che abbia un buon riscontro anche sul mercato. Ad oggi sicuramente siamo concentrati su questa sfida che per la sua mole è già abbastanza grande, ma siamo sicuri ci darà soddisfazioni.

***Quali sono le tecniche e iniziative dell’azienda per fidelizzare la clientela e per farsi conoscere da nuovi potenziali clienti?***  
Il nostro è un marchio riconosciuto in tutto il mondo e ha un’importanza di un certo livello. È chiaro che una delle cose che vogliamo trasmettere ai clienti è ciò che Lamborghini già rappresenta, prima di tutto, cioè lo stile Italiano. Siamo presenti nel settore delle corse con il GT3 e stiamo riscuotendo un successo importante. Organizziamo eventi in tutto il mondo per esportare il lifestyle italiano e portiamo anche nel nostro Paese i clienti per far vedere loro non solo la nostra fabbrica ma anche gli aspetti più caratterizzanti dell’italianità. Tutte queste attività sono fondamentali, perché fanno capire davvero al cliente cos’è Lamborghini e cos’è lo stile italiano, non solo dal punto di vista del design, ma anche da quello delle eccellenze di cui andiamo orgogliosi e che vogliamo condividere col cliente. La possibilità che diamo di guidare il nostro prodotto all’interno di questo contesto è finalizzata a valorizzare il Made in Italy nella sua totalità ed è un’esperienza molto significativa che serve al cliente per apprezzare sempre di più il nostro marchio.