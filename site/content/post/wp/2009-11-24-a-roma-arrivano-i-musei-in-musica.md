---
id: 2586
title: A Roma arrivano i Musei in musica
author: Redazione
type: "post"
guid: http://progressonline.it/2009/11/24/a-roma-arrivano-i-musei-in-musica/
url: "/?p=2586"
post_views_count:
- '11'
- '11'
categories: "['CULTURA E SPETTACOLO']"
---

Riflettori accesi in diversi musei e spazi espositivi della Capitale la notte del 28 novembre grazie alla manifestazione “Musei in musica”, iniziativa promossa dal Comune di Roma e dal Ministero per i Beni e le Attività Culturali. Dalle ore 20 alle ore 24 oltre novanta performance di musica e danza risveglieranno 30 siti culturali di Roma, oltre ad alcuni luoghi di interesse culturale di Frosinone, Rieti, Latina e Viterbo.

Tra i principali appuntamenti segnaliamo in Campidoglio il concerto del pianista Danilo Rea ai Musei Capitolini, e il concerto di musiche di Astor Piazzolla nella Sala Protomoteca con Martin Weber al violino e Lorenzo Macri al piano. Al Palazzo delle Esposizioni si esibirà invece il duo Enrico Rava/Gianluca Petrella con il concerto “Per Calder”; all’Ara Pacis saranno protagoniste arie di opere liriche interpretate dal tenore Fabrizio Menotta, dal soprano Carmela Cimaglia e dal pianista Antonio Maria Pergolizzi. E ancora: flamenco alla Casa dell’Architettura di piazza Manfredo Fanti all’Esquilino, blues ed hip hop all’Accademia Belgica, jazz ai Mercati di Traiano con il quartetto Ferrazza-Di Nunzio-Fratini-Zanisi.

Grande spazio anche ai talenti emergenti. Nell’aula magna della Facoltà di Lettere dell’università Roma Tre in collaborazione con Rai Music si esibiranno Dolcenera, Silvia Salemi, Matteo Becucci (vincitore della seconda edizione di X-Factor 2), e Roberto Casalino.  
L’ingresso sarà gratuito sia per ascoltare le diverse proposte musicali, sia per per visitare i musei che resteranno aperti fino alle 24.

**Sara Macinante**

Musei in musica  
SABATO 28 NOVEMBRE 2009 dalle 20.00 alle 24.00  
Per info: 060608   
[www.museiincomuneroma.it](https://www.museiincomuneroma.it)   
[www.zetema.it](https://www.zetema.it)   
[www.comune.roma.it](https://www.comune.roma.it)

(Nella foto il pianista Danilo Rea, protagonista del concerto ai musei Capitolini)