---
id: 2922
title: La cultura va in scena al Festival Barocco di Viterbo
author: Redazione
type: "post"
guid: http://progressonline.it/2013/08/05/la-cultura-va-in-scena-al-festival-barocco-di-viterbo/
url: "/?p=2922"
post_views_count:
- '11'
- '11'
categories: "['CULTURA E SPETTACOLO']"
---

**Sebbene in questo devastante periodo di crisi** la cultura sia la prima a soffrire con spregiudicati tagli che inficiano la sopravvivenza stessa del nostro patrimonio culturale, il perdurare di eventi culturali come il Festival Barocco di Viterbo è da considerarsi, soprattutto nell’attuale contesto storico, un evento eccezionale e di grande valenza culturale.

**Nell’affascinante atmosfera romanica di S. Maria in Castello a Tarquinia** ha avuto luogo uno dei concerti più interessanti del festival, dedicato alla musica romana del Seicento. Concepito, in realtà, come un atto teatrale incentrato sulla figura della Maddalena, il concerto si è articolato in una alternanza – senza soluzione di continuità – di brani di Girolamo Frescobaldi, Marco Marazzoli, Domenico Mazzocchi e Luigi Rossi, tutti attivi a Roma nel XVII secolo, con brani eseguiti dal soprano, liuto e viola da gamba e passaggi recitati con accompagnamento strumentale.

**Filo conduttore dello spettacolo** e centro focale dell’azione drammatico-musicale è il dolore di Maddalena per l’imminente uccisione di Gesù; un dolore che sembra ripetersi all’infinito in una sorta di limbo in cui si confondono presente, passato e futuro e dove il ricordo si tramuta nella speranza/illusione che tutto ciò non sia accaduto. In questa atmosfera sospesa, di struggente incertezza, le musiche con il loro gusto profondamente teatrale emergono in uno strettissimo connubio poetico-musicale attraverso un linguaggio chiaroscurale potentemente espressivo e di grande suggestione.

**Regista e autore dei testi è Andrea De Carlo**, affermato violista da gamba, nonché direttore dell’ensemble Mare Nostrum, che in questa occasione vede la partecipazione della liutista Monica Pustilnik, e del soprano argentino Nora Tabbush, di grande talento e dalle notevoli doti espressive. Una performance davvero convincente e inusuale, in cui l’aspetto teatrale e quello musicale si compenetrano in una perfetta simbiosi. Una serata di raffinate emozioni musicali, valorizzate ancor più da un contesto architettonico e acustico ottimale.

di **Franco Bruni**