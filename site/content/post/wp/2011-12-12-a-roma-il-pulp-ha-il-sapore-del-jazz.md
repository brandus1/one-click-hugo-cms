---
id: 2835
title: A Roma il Pulp ha il sapore del jazz
author: Redazione
type: "post"
guid: http://progressonline.it/2011/12/12/a-roma-il-pulp-ha-il-sapore-del-jazz/
url: "/?p=2835"
post_views_count:
- '4'
- '4'
categories: "['CULTURA E SPETTACOLO']"
---

**L’Associazione Culturale “Allora si può”** propone la messa in scena dello spettacolo teatrale<span style="font-style: italic;"> </span>*Sono PULP perché mi chiamo Bukowski* scritto e diretto dal regista Valerio Molinaro, libero adattamento del romanzo Pulp di Charles Bukowski, e ufficialmente autorizzato da Maria Eugenia D’Aquino, attualmente detentrice di tutti i diritti concernenti l’Opera in toto di Bukowski.  
Valerio Molinaro è un esordiente giovane regista del contesto romano, alle prese con la sua seconda regia; attraverso questo testo egli si cimenta con uno dei maggiori e più contestati personaggi dell’epoca moderna, ed in particolar modo col suo ultimo e ambiguo romanzo, Pulp, unendo nella sua idea di scrittura e di messa in scena elementi tipici del romanzo noir miscelati con la fantasia e la magia della musica jazz (dalle note di Charlie Parker fino alle improvvisazioni più calde di Miles Davis).

**L’opera risulta così nel suo insieme una visione,** un trionfo dell’onirismo dove alla fine lo spettatore è spinto a riflettere, ripensare a ciò che ha visto, e quindi alla realtà che gli sta intorno, ed è portato, anzi deve analizzare il mondo che lo circonda in base alle informazioni che riesce a raccogliere dalla storia. La soluzione del crimine, che è al centro del plot, passa così quasi in secondo piano.  
Ovviamente il tutto è condito dalla malinconia etilica e visionaria tipica di Bukowski e ha il sapore tipico ed i ritmi della beat generation.

**Ad interpretare il protagonista, il goffo investigatore Chuck Malone,** è David Milita, attore teatrale dalle numerose e varie esperienze; vicino a lui due grandi interpreti dei palcoscenici e della televisione degli ultimi anni : Filippo Dionisi, qui interprete-vate di un ritratto dello stesso Charles Bukowsky, e la giovane e avvenente Elena Russo, che si cimenterà nell’interpretazione della più fatale delle donne di Bukowsky.  
Fra gli interpreti principali figura anche Marco Rea, attore di prosa e performer di musical, spesso al fianco di Gigi Proietti e interprete di molti degli allestimenti estivi in scena al Silvano Toti-Globe Theatre di Roma.

**Per riassumere, potremmo raccontarvi tutta l’opera con un aforisma** che appartiene proprio al Maestro americano: “Mi annoiano a morte quegli intelletti preziosi che devono dir diamanti ogni volta che aprono bocca. M’annoio a dover lottare per ogni alito di vento che faccia respirar la mente. Ecco perché mi sono tenuto lontano dalla gente. E adesso che vado in società, scopro che devo tornare nella mia caverna. Ci sono altre cose oltre alla mente: i macinini da pepe, io terrò un macinino da pepe nella mia caverna. Così, allegria.”

**Questo è PULP :** il trionfo dell’eccesso, musicale, onirico… visivo.