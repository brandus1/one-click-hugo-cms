---
id: 3896
title: AutomobilSommer 2011, Germania in festa per le auto
author: Redazione
type: "post"
guid: http://progressonline.it/2010/03/04/automobilsommer-2011-germania-in-festa-per-le-auto/
url: "/?p=3896"
post_views_count:
- '20'
- '20'
categories: "['AUTO']"
---

**Parte l’Estate dell’automobile** (**Automobilsommer**) 2011, il programma di iniziative che nei prossimi mesi celebrerà il 125. anniversario della nascita dell’automobile. L’appuntamento per la cerimonia inaugurale è a Stoccarda, capoluogo del Baden-Württemberg, nel weekend del 7-8 maggio e prevede tre eventi. Si inizia con l’apertura della mostra dedicata alla tecnologia e all’innovazione allestita nella Schlossplatz, lo spazio più scenografico della città. Qui ci si potrà informare sulla storia dell’automobile, ideata proprio a Stoccarda da Gottfried Daimler e Carl Benz, e sul futuro della mobilità, rappresentato da auto elettriche o a propulsione alternativa.

 **La seconda fase della festa si intitola** "Stuttgart sucht das Super-Auto" (Stoccarda cerca la superautomobile) e darà occasione a inventori e appassionati di automobili di esporre i loro tesori. Un’apposita giuria ha selezionato 125 speciali vetture personalizzate dai proprietari che sfileranno in passerella e verranno commentate dagli esperti. Chiude il weekend inaugurale lo spettacolare "Corteo di compleanno" che vedrà arrivare in piazza, uno dopo l’altro, 125 modelli selezionati dei marchi Mercedes-Benz, Porsche e Audi; al volante delle vetture (d’epoca, attuali o prototipi per il futuro) ci saranno molti personaggi famosi. Durante il weekend di festa tutto il centro cittadino si trasformerà in una sorta di autosalone a cielo aperto, con l’esposizione dei modelli più recenti di automobili tedesche e straniere.

**Un viaggio in Baden- Württemberg** in occasione dell’Estate dell’Automobile non si limita alla sola Stoccarda. Se il capoluogo del Land è la “Città dell’auto” per eccellenza e la culla di Mercedes-Benz e Porsche, la limitrofa Foresta Nera (Schwarzwald in tedesco) si prepara a festeggiare i 125 anni dall’invenzione della prima auto con una serie di eventi a tema, manifestazioni, raduni di auto d’epoca e un’offerta soggiorno a bordo di una Porsche attraverso la foresta tedesca più famosa nel mondo. A partire da giugno sono numerosi i raduni di auto storiche che si susseguono in ogni angolo dello Schwarzwald. Il 4 e 5 giugno l’appuntamento con la storia dell’automobile è a Gundelfingen, vicino a Friburgo, con la quinta edizione dell’Internationales Oldtimertreffen. A luglio, nel fine settimana dal 9 al 10, scintillanti auto d’epoca si ritrovano in occasione dell’Oldtimertreffen Bad Dürrheim nel centro storico della pittoresca località termale nel cuore della Foresta Nera. Sempre a luglio, dal 28 al 31, si aprono le porte dello Schauinsland, la verdeggiante regione intorno a Friburgo sovrastata dall’omonima montagna.

**Questo suggestivo scenario naturale** farà da cornice alla sesta edizione dello Schauinsland-Klassik, un raduno di auto d’epoca sportive e da corsa con prove di affidabilità e una gara dimostrativa tra i tornanti della “montagna di casa” di Friburgo (www.schauinsland-klassik.de). Il 2011 è un anno di grandi festeggiamenti anche per un altro dei centri più importanti della regione. A Karlsruhe, la “Città a ventaglio” dominata in passato dalla nobiltà margrava, le celebrazioni per il 296esimo anno dalla sua fondazione coincidono con l’Estate dell’Automobile. Quale occasione migliore, allora, per combinare la festa della città con quella del suo illustre cittadino Carl Benz? Dal 17 al 19 giugno il tema delle celebrazioni, tra incontri, feste di piazza ed eventi culturali, sarà lo spirito della ricerca non solo in campo automobilistico ma anche in tutte le altre forme della mobilità ([www.karlsruhe.de/stadt/stadt marketing](<https://www.karlsruhe.de/stadt/stadt marketing>)).