---
id: 4308
title: Milano capitale del Tessile
author: Redazione
type: "post"
guid: http://progressonline.it/2012/09/07/milano-capitale-del-tessile/
url: "/?p=4308"
post_views_count:
- '18'
- '18'
categories: "['ATTUALITÀ']"
---

**E’ un progetto organizzato e composito che propone in due edizioni annuali** (febbraio – settembre) il top di gamma della produzione tessile italiana ed europea. Il nome MilanoUnica richiama le tre caratteristiche intrinseche alla manifestazione. Singolarità, Esclusività, Unificazione.  
Il Salone Italiano del Tessile Milano Unica, propone la formula che unifica quattro grandi marchi fieristici del settore tessile, Ideabiella, Ideacomo, Moda In, Shirt Avenue.

**Quattro realtà unite in un’unica manifestazione fanno di Milano Unica** uno degli eventi di riferimento per il settore, all’insegna di prodotti di qualità garantiti da marchi consolidati.  
L’eccellenza del settore tessile è presente quindi alla fiera Milano Unica, in un evento che si sdoppia ogni anno per fornire anticipazioni sulle collezioni primavera-estate e autunno-inverno dell’anno successivo.   
 Con la recente concorrenza dei mercati esteri, il settore del tessile trova nella manifestazione Milano Unica un luogo per rilanciare il prodotto italiano sui mercati interni ed internazionali, puntando sulla qualità, piuttosto che sul prezzo. Una politica, questa, che consente di diversificare il mercato di riferimento e che interessa un numero crescente di operatori professionali che desiderano incrementare il proprio business.   
C’è da dire infatti che la tessitura italiana è cresciuta del 10,2% nel 2011, e potrà continuare a dare un contributo all’occupazione manifatturiera ma anche alla bilancia commerciale italiana. Pur pesando, infatti, solo per il 16% sul fatturato totale del Tessile-Abbigliamento, nell’anno appena conclusosi, aveva portato un contributo all’attivo della bilancia commerciale di settore pari al 40% (2,4 miliardi di euro) del totale.

**“L’andamento delle presenze all’ultima edizione invernale** della manifestazione – sostiene il Presidente di Milano Unica, Silvio Albini – conferma l’indirizzo strategico fatto proprio dal nostro Salone e da tantissime aziende della tessitura italiana, ovvero che occorre guardare con sempre maggior coraggio ai mercati di quei Paesi le cui economie sono ormai diventate le locomotive della ripresa mondiale. La buona presenza di buyer europei e americani, ci dice però che non dobbiamo smettere di avere grande attenzione nei confronti dei nostri mercati tradizionali che in volume rappresentano oltre il 50% del nostro fatturato complessivo.”  
La crescita di visitatori cinesi – aggiunge Silvio Albini – è la conferma della giustezza della decisione di approcciare direttamente quel grande mercato, portando Milano Unica a Pechino dal 28 al 30 Marzo e in Ottobre a Shanghai, anche perché la Cina rappresenta una finestra sull’intera Asia”.  
L’appuntamento per la prossima edizione, che presenta le collezioni Autunno/Inverno 2013-2014, è dall’11 al 13 settembre 2012, ancora al Portello di Fieramilanocity”.

[www.milanounica.it](https://www.milanounica.it)