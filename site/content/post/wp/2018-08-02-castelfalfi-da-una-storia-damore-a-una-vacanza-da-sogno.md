---
id: 9392
title: 'Castelfalfi: da una storia d&#8217;amore a una vacanza da sogno'
author: Redazione
type: "post"
guid: http://progressonline.it/?p=9392
url: "/?p=9392"
colormag_page_layout:
- default_layout
categories: "['VIAGGI']"
tags: "['castelfalfi', 'estate', 'vacanze', 'Viaggi']"
---

![](https://progressonline.it/wp-content/uploads/2018/08/01.-Castelfalfi-300x225.jpg)**Castelfalfi** è, prima di tutto, la storia di un amore: l’amore per un antico borgo medievale, per un territorio ricco di fascino e per le sue materie prime straordinarie. La regione **Toscana**, che accoglie questo luogo magico, è caratterizzata dai pendii assolati coperti d’olivi, intessuti di vigne, costellati da antiche ville patrizie e poderi che si schiudono appena fuori dalle città, impreziosite da torri, cupole e cinte murarie.

C’è una grazia nelle sue linee e nel disegno come se la natura qui fosse stata più disposta all’arte che altrove. Una lezione che si è impressa nei secoli nell’indole dei toscani, aumentando il loro desiderio di possedere questa terra che ha finito per assumere la loro stessa fisionomia.

Peculiarità delle vacanze nella campagna toscana è soggiornare in un borgo medievale o in ville storiche riqualificate e trasformate in confortevoli ed eleganti resort con piscine, centri benessere, ristoranti gourmet ed attrezzature sportive. Toscana Resort Castelfalfi riassume tutto ciò in maniera impeccabile. Un luogo ottimale per rilassarsi, organizzare light lunch, cene, incontri di lavoro e ideale per assaggiare le specialità gastronomiche toscane. Perfetta anche per piccoli meeting, convention aziendali e matrimoni.

Accoglienza, trasparenza, bellezza naturale, modernità, sostenibilità e benessere sono tutti i requisiti del **Castelfalfi – Tui Blue Selection**, il nuovo cinque stelle inaugurato a marzo del 2017 che offre 120 camere, di cui **8 suites**, tutte impreziosite da caldi arredi e colori naturali. Il rispetto della privacy di ogni camera permette di godere del paesaggio circostante rimanendo in un ambiente privato e rispettando l’intimità di ogni ospite.

L’albergo certificato “***Clima Hotel***” permette di respirare un microclima sano, senza polveri, con basse emissioni di CO2, un elevato confort interno grazie all’utilizzo di materiali a basso impatto ambientale, provenienti da filiera corta e riciclabili. Il “cinque stelle” è stato progettato dando grande attenzione al risparmio energetico e alla gestione dei rifiuti: l’installazione di un impianto per il filtraggio e il riciclaggio delle acque di scarico, un bio filtro che permette il recupero completo degli scarti alimentari, la raccolta differenziata dei rifiuti, la scelta di un’illuminazione bassa emissiva con apparecchi a LED sono tutti accorgimenti che amplificano e confermano la filosofia dell’ hotel.

![](https://progressonline.it/wp-content/uploads/2018/08/download-1-225x300.jpg)

Anche la zona benessere interna è stata creata in equilibrio con la filosofia della struttura in cui è possibile rilassarsi nell’incantevole piscina interna ed esterna ma anche nella sauna, bio – sauna e bagno turco: ambienti prestigiosi per godere di momenti unici ed esclusivi.

Oltre all’ hotel 5 stelle, all’ estremità opposta del Borgo, si trova la Tabaccaia, un ex fabbrica che essiccava tabacco per sigari toscani e che oggi ha trovato nuova vita in un hotel di charme 4 stelle con trenta affascinanti camere con travi restaurate e soffitti rivestiti in cotto che risalgono alla costruzione originale dell’ edificio.

**Toscana Resort Castelfalfi è un resort di lusso a due passi da Firenze**, con camere e suite in elegante stile rustico ma anche con appartamenti e ville con piscina ricavate in antiche case coloniche completamente ristrutturate, nel rispetto della più classica tradizione toscana, con vista sulle colline, sul parco e sui boschi della tenuta. Travi a vista, letti in ferro battuto, pavimenti in cotto, tappezzerie dai colori caldi contribuiscono a creare un’atmosfera intima e familiare, oltre a vasche idromassaggio, caminetti, verande o giardini con piscine private. Ideale per lasciarsi coccolare o distrarsi con attività e gite: visite alle vicine città d’arte e borghi medioevali, passeggiate a piedi o in mountain bike, corsi di cucina, yoga, pilates, massaggi ma anche golf grazie al suo campo a 27 buche e oltre 9.400 metri di pendio e prati incastonati tra boschi di ulivi.

![](https://progressonline.it/wp-content/uploads/2018/08/download-225x300.jpg)

Il silenzio, i suoni della natura, i colori intensi in tutte le sfumature dei verdi, dei gialli e ocra, i sapori genuini di ricette secolari e coltivazioni a km 0, le passeggiate, le attività sportive, le gite culturali: tutto questo offre **Toscana Resort Castelfalfi** nella meravigliosa campagna toscana, da sempre scelta come meta dagli intenditori che si vogliono dedicare ad una vacanza all’insegna del relax e del buon gusto, lontano dalla folla e in connessione con la natura.

Inoltre, la spettacolare tenuta vanta 800 anni di storia e oltre 1000 ettari di terreno fertile, capace di evocare il fascino e la serenità dei ritmi di un tempo, nelle antiche campagne, tra uliveti millenari, filari di viti e boschi secolari, è immersa in paesaggi fiabeschi dalle dolci colline punteggiate da caratteristici viali di cipressi, castelli e ville che si scoprono in tutta la loro bellezza ad ogni curva.

In armonia con la filosofia di benessere totalizzante che la contraddistingue, Toscana Resort Castelfalfi ha rinnovato alcuni ambienti e ha studiato esperienze che danno modo di vivere infiniti piaceri nel silenzio e nella pace assoluta delle colline toscane.

Una destinazione per chi cerca un luogo di irresistibile fascino e per chi desidera vivere una vacanza da sogno.

Francesca Sirignani