---
id: 2874
title: Tutte le arti in scena a Giugno
author: Redazione
type: "post"
guid: http://progressonline.it/2012/06/11/tutte-le-arti-in-scena-a-giugno/
url: "/?p=2874"
post_views_count:
- '13'
- '13'
categories: "['CULTURA E SPETTACOLO']"
---

**Le arti sceniche trovano durante il mese di Giugno** spazi aperti dove riunire un pubblico che sente l’energia della stagione nascente ed ha sempre più voglia di non chiudersi in casa. In tutto il mondo luoghi suggestivi o carichi di significato sono messi al servizio della creatività e del divertimento. Ogni manifestazione può essere uno stimolo a un viaggio, un’escursione o semplicemente una serata diversa fuori le mura di casa. Vicino Roma, a Tivoli, i resti suggestivi delle Grandi Terme della Villa di Adriano sono come ogni anno lo scenario per spettacoli internazionali di teatro, danza, circo, musica. Tra i talenti più attesi: per il teatro Eimuntas Nekrosius con Yevgeny Mironov e Pippo Delbono con Alexander Balanescu; per il circo Victoria Chaplin e Jean-Baptiste Thierrée; per la danza Barak Marshall; per la musica il pianista Haochen Zhang, il cantautore Vinicio Capossela e la cantante jazz Cassandra Wilson. Dedicato invece ai residenti di Verona e dintorni e a chiunque volesse un motivo per un piccolo viaggio, il 90° Festival Lirico all’Arena di Verona. Sono 6 le opere presentate, tra le quali scegliere per una serata indimenticabile nella cornice unica al mondo dell’arena: Don Giovanni, Aida, Carmen, Roméo et Juliette, Turandot e Tosca. Contemporaneamente, a Torino, il Gru Village Festival vedrà sul palcoscenico le più importanti personalità del momento nell’ambito della musica pop, indi, reggae e rock, oltre ad un festival nel festival dedicato al jazz e numerose serate di cabaret. A Taormina, nonostante il vento di crisi, si svolgeranno gli spettacoli del calendario Taormina Arte. L’apertura è affidata al 58° festival del cinema e ai Nastri d’Argento, manifestazione dedicata ai giornalisti cinematografici, per arrivare fino agli ultimi giorni di agosto attraverso concerti pop che vedranno grandi nomi come Sting e Yann Tiersen.

**L’opera, il teatro, la danza e la musica** non sono gli unici protagonisti dei festival di Giugno: a Bolzano il centro storico si apre al Festival del Gusto, diventando la sede di esposizioni e degustazioni dedicate ai prodotti dell’Alto Adige e ai metodi tradizionali di lavorazione. Oltreoceano, a Washington DC, si svolge il Fancy Food Show, il più grande evento nordamericano dedicato al cibo e alle bevande, dal caffè alle spezie, dalla cucina organica a quella naturale e etnica. Si tratta di un’incredibile esposizione dove poter degustare specialità provenienti da più di 80 paesi.  
Per chi non potesse viaggiare fino a Washington, c’è il Taste of London: festival organizzato presso il Regent’s Park di Londra dove per 4 giorni si riuniscono i più grandi chef a livello internazionale, i migliori ristoranti di Londra che preparano il piatto forte del proprio locale e anche piccoli espositori che vendono i prodotti più vari. Restando nella capitale britannica, si può unire la gola con la curiosità per uno dei più famosi festival della città, il City of London Festival: lavoratori, residenti e turisti si muovono attraverso un’agenda di eventi dedicati alla musica, alle arti visive, a conferenze ed escursioni, organizzati in luoghi d’eccezione all’aperto o in grandi monumenti, che rivivono grazie alla partecipazione di un vasto pubblico.  
Spostandosi verso sud, un imperdibile appuntamento per gli amanti della musica etnica e delle più stravaganti fusioni è la quindicesima edizione del festival Gnaoua e Musiche del Mondo di Essaouira. Da piccola iniziativa promossa da un gruppo di appassionati e “spiriti liberi”, è oggi un festival rinomato che accoglie artisti provenienti da tutto il mondo. Parallelamente viene organizzato un Forum sul tema “Società e movimenti, cultura e libertà” al quale parteciperanno personalità di diversi orizzonti quali Youssou Ndour, Mohamed Amine SBIHI, Driss Yazami, Tarek Amara, Yassine Ahjjam, Irina Bokova, Mahi Binebine et Latifa Ahrar.

**Tutt’altro genere di musica è invece al centro** del Festival di Fes Musiche Sacre del Mondo, nato nell’intento di mettere le arti al servizio della spiritualità e di avvicinare popoli e culture diverse. Il festival abbraccia canti e ritmi che nel mondo l’uomo ha creato, suonato e cantato nei secoli. Tra gli artisti compaiono nomi più o meno conosciuti dall’Estremo e Medio Oriente all’Occidente, come Bjork e Joan Baez. La musica è protagonista anche di una giornata speciale a Parigi riassunta nel nome de “la Fête de la Musique”, festival giunto alla 31ª edizione. Quest’anno si celebrano gli anni 60, in particolare ricordando la nascita del pop con il tour dei Beatles “Love me do”. Tutta la manifestazione sarà un omaggio alla musica e al cinema di quegli anni. La festa non è realmente un “festival”, per la stessa ammissione degli organizzatori, ma un’occasione per fruire liberamente e gratuitamente della musica, con l’obiettivo di rendere popolare l’accesso a concerti e spettacoli internazionali. Un’occasione in più insomma per organizzare un piccolo viaggio nella capitale francese.  
All’interno di un tour attraverso i festival del mondo, non si può fare a meno di parlare di Amsterdam, città particolarmente attiva nell’organizzazione di questo tipo di manifestazioni: a Giugno si sfruttano le temperature più miti concentrando numerosi eventi nella capitale come l’Holland Festival, dedicato alle arti dal vivo. Per quasi un mese gli edifici più importanti per l’immagine e l’identità della città sono scenario di proiezioni di film e balletti, performance musicali e teatrali.  
In Norvegia invece c’è grande attesa ogni anno per sapere chi parteciperà al Festival del Rock Norwegian Wood, che si svolge a Frognerbadet (Oslo) con artisti norvegesi e internazionali. Iniziato nel 1992 ha ospitato grandi nomi come David Bowie, Roger Waters (Pink Floyd), Van Morrison, Simple Minds, Bob Dylan, Lou Reed, Roxy Music, Tori Amos, Foo Fighters, System of a Down, Eric Clapton, Eagles e Neil Young. Quest’anno attesissimi Lenny Kravitz e Sting.

**Per ammirare le immagini più suggestive e poetiche** del mese di Giugno, è necessario però viaggiare fino a San Pietroburgo: le “notti bianche” che contraddistinguono la città per la sua posizione geografica sono una cornice naturale unica al mondo per organizzare concerti e tanti spettacoli in strada e in piazza. Per terminare il tour dei festival internazionali, ci spostiamo a New York, dove ogni anno si svolge la coloratissima Puerto Rican Day Parade e questa edizione sarà dedicata alla bellezza naturale di Puerto Rico. Si tratta di una delle manifestazioni più grandi della metropoli e fu organizzata per la prima volta nel 1958, testimonianza del forte senso di identità dei newyorkesi di origine portoricana. La sfilata si svolge lungo la Fifth Avenue ed è di sicuro un evento da non perdere per apprezzare l’anima multiculturale di New York.

**Tutte le date dei festival di Giugno nel Mondo:**  
Festival Internazionale di Villa Adriana (Tivoli, Roma): 16 Giugno – 20 Luglio 2012  
Festival dell’Arena di Verona: 22 Giugno – 2 Settembre 2012  
Gru Village Festival (Torino): 2 Giugno – 25 Luglio 2012  
Taormina Arte (Taormina): 23 – 28 Giugno 2012  
Festival del Gusto di Bolzano: 2-5 Giugno 2012  
Fancy Food Show (Washington DC): 17 – 19 Giugno 2012  
Taste of London (Londra): 21-24 Giugno 2012  
Festival Gnaoua Musiques du Monde d’Essaouira: 21 – 24 Giugno 2012  
Festival di Fes Musiche Sacre del Mondo: 8-16 Giugno 2012  
Fête de la Musique (Parigi), 21 Giugno 2012  
Holland festival (Amsterdam): 1-28 Giugno 2012  
Norway Wood Festival (Oslo): 14-17 Giugno 2012  
Beliye Nochi (San Pietroburgo): 1 Giugno – 2 Luglio 2012  
Puerto Rican Day Parade (New York): 10 Giugno 2012

di **Flavia Aliberti**