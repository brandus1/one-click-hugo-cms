---
id: 7049
title: "Alle porte la notte pi\xF9 terrificante dell\u2019anno. I luoghi d\u2019Italia\
  \ dove (non) passare Halloween"
author: Redazione
type: "post"
guid: http://progressonline.it/?p=7049
url: "/?p=7049"
colormag_page_layout:
- default_layout
categories: "['ATTUALITÀ']"
tags: "['dove passare Halloween', 'halloween', 'leggende halloween', 'leggende misteriose', 'Luoghi paurosi Italia', "luoghi più spaventosi d'Italia", 'luoghi spaventosi']"
---

![](https://progressonline.it/wp-content/uploads/2017/10/colorno-300x199.jpg)Si tratta di una delle festività più antiche del mondo anglosassone ma anche di più recente importazione in Italia. I nostri nonni magari nemmeno la conoscono, o storpiano involontariamente il suo nome nelle forme e declinazioni più disparate. Si passa da Alouin a Aulin (forse la più gettonata dagli anziani), ma è una delle celebrazioni più in voga negli ultimi 15 anni tra i giovani. Si tratta ovviamente di **Halloween**, un’**antica festività di origine celtica** che ha assunto connotati prettamente commerciali e macabri una volta “emigrata” negli Stati Uniti.

In relativamente breve tempo **Halloween** è riuscita ad attecchire in molti paesi del mondo, tra i quali anche l’Italia grazie al target principalmente giovanile della festa stessa. Sono molti infatti i bambini che approfittano dell’occasione per mascherarsi e girare di casa in casa in cerca di caramelle o cioccolate, accomunati dal ritornello che si ripete ogni qual volta un adulto apre la porta di casa. “*Dolcetto o scherzetto?!*”, declinazione dall’inglese “*It’s trik or treat*”, detto quasi come un mantra, una cantilena che popola le strade delle città la sera del 31 ottobre.

Una festa che ha poco a che vedere con la nostra tradizione culturale o religiosa ma che, data anche dai suoi connotati prettamente commerciali, è diventata una data da segnare in rosso; occasione per qualche gita fuori porta o cena a tema horror. Approfittando della festa di Tutti i Santi del 1 novembre infatti la sera di Halloween si presta bene a qualche uscita particolare e, in questo articolo, andremo ad elencarvi una serie di luoghi “più spaventosi” in Italia in cui i più temerari potrebbero decidere di trascorrere la notte più terrificante dell’anno.

Chi l’ha detto che solo gli Stati Uniti pullulano di posti misteriosi o “ghost town”, **anche nel nostro Paese infatti non mancano città fantasma antiche e leggende con una storia che oscilla tra tradizione e mito**.

Per chi è macabro “amante” non solo del paranormale ma anche di tutto ciò che riguarda il “*post-mortem*” potranno interessare i teschi e scheletri che popolano molti sepolcri italiani, ricordandoci la fugacità della vita terrena. Segnaliamo la **Cripta dei Cappuccini a via Veneto di Roma**, decorata con le antiche ossa di circa 4.000 frati, ma anche le **Catacombe palermitane nel quartiere Cuba**, che conservano circa 8.000 salme, passando per quelle di **Napoli, mummie e scheletri sono i veri inquilini di questi luoghi dove i vivi incontrano i morti**. Come dare torto dopotutto a quello che si legge nelle cripta romana, «*Quello che voi siete noi eravamo; quello che noi siamo voi sarete*».![](https://progressonline.it/wp-content/uploads/2017/10/Catacombe_san_Gennaro_vestibolo_inferiore-300x189.jpg)

Provate altrimenti ad addentrarvi di notte al **Parco dei Mostri di Bomarzo**. Uno dei luoghi più misteriosi e mistici del centro Italia, dove il significato delle opere e delle sculture rimane parzialmente ignoto. Realizzato nel 1500 e popolato da creature in pietra dalle fattezze mostruose il **Parco è un posto dal senso criptico ed oscuro, sicuramente enigmatico**. Sono spettacolari e inquietanti le opere in peperino: riprodotti draghi, elefanti e divinità antiche, con il mistero della casa pendente che è tra le “attrazioni” principali del Parco in cui, si narra, abiti il fantasma dell’ideatore il Principe Vinicio Orsini.

Torniamo a **Roma**, città misteriosa ed esoterica per definizione, dove non possono mancare luoghi e situazioni adatte a qualche film dell’orrore. **Nella Capitale girovaga un famoso fantasma** che, si dice, appaia su una carrozza trainata da cavalli neri. E’ lo **spettro di Donna Olimpia** (1592-1657), signora che fuggì da Roma con due casse di monete d’oro dopo la morte di papa Innocenzo X, suo cognato. Il papa successore, Alessandro VI, la esiliò e la donna morì poco dopo di peste. C’è chi giura di averla vista a tutta velocità sul **Ponte Sisto o in piazza Navona**, luogo della sua antica residenza.

**Ospedali psichiatrici e manicomi abbandonati sono da sempre la location adatta per i registi di film horror**. Il vecchio manicomio di **Colorno** a Parma è tra i luoghi sotto questo aspetto più misteriosi. La vecchia struttura è così tetra da aver ispirato un’artista di strada, Herbert Baglione, a rendere reale la suggestione provata dal visitare i suoi lunghi corridoi e le cupe stanze: un’opera d’arte spaventosa che solo i più temerari e amanti del genere vorranno apprezzare dal vivo.

![](https://progressonline.it/wp-content/uploads/2017/10/halloween-300x169.jpg)Questa era solo una piccola carrellata dei luoghi meno adatti ai deboli di cuore, posti che però rendono il nostro Paese tra i più ricchi di misticismo e situazioni che abbracciano il paranormale. Per molti altri quella di Halloween non è una celebrazione degna di nota, ma solo un’occasione per i più giovani di trasformarsi per una notte in piccoli quanto golosi zombie, fantasmi o mostri. Alzi però la mano chi di noi, almeno una volta, non ha pronunciato anche solo per gioco quel famoso ritornello. “*Dolcetto o scherzetto?*”.