---
id: 2574
title: Eventi e spettacoli ad Arezzo
author: Redazione
type: "post"
guid: http://progressonline.it/2009/11/05/eventi-e-spettacoli-ad-arezzo/
url: "/?p=2574"
post_views_count:
- '12'
- '12'
categories: "['CULTURA E SPETTACOLO']"
---

Oltre un mese di eventi e spettacoli. Giovedì 5 novembre si inaugura ad Arezzo il Festival I Grandi Appuntamenti della Musica che, con un programma fittissimo, si protrarrà fino al 19 Dicembre. Un progetto musicale e culturale che mescola con sapienza i saperi artistici con quelli umanistici, la divulgazione scientifica con la riflessione politica. Un festival che lancia uno sguardo d’insieme sulle tante forme della creazione artistica, generi e linguaggi eclettici offrono diverse letture e interpretazioni.

Una splendida città per più di un mese invasa dalle arti in ben dieci location diverse, monumenti famosi ma anche luoghi più segreti, palazzi aperti per l’occasione: l’occasione per scoprire un’altra Arezzo.

Per questa nona edizione il Festival si presenta in una veste ancora più ricca e variegata: programmi raffinati, concerti esclusivi e musicisti di prestigio, tra cui alcuni dei nomi più prestigiosi della scena concertistica attuale, ma anche letteratura, giornalismo, scienza. Inoltre incontri con intellettuali e scrittori, in molti casi sotto i riflettori con le ultime novità editoriali.

L’intento della manifestazione, ormai pienamente consolidatasi e che mai come quest’anno si annuncia come un evento, è quello di unire diverse voci e forme d’arte sotto il comune denominatore di uno sguardo sul contemporaneo che non escluda una riflessione sulle grandi opere della storia artistica e umanistica in generale. Da Galileo a Marinetti, passando attraverso Bach, Beethoven e Jimi Hendrix: molte delle idee sono state suggerite anche dalle ricorrenze che quest’anno si celebrano, come il Centenario del Futurismo, la Festa della Toscana, l’Anno dell’Astronomia e gli anniversari di Haydn e Mendelssohn. Temi uniti spesso da sottili rimandi e suggestioni.

Il festival, ideato da Giulia Ambrosio e prodotto dall’Ente Filarmonico Italiano, si svolge con il patrocinio e i contributi del Ministero per i Beni Culturali e con l’importante sostegno dell’Assessorato alla Cultura del Comune di Arezzo e della Fondazione Monte dei Paschi di Siena. Altri partner sono la Provincia di Arezzo, Giovanni Raspini, Caffè River, l’Agenzia per il Turismo di Arezzo, Tenuta Sette Ponti.  
Per informazioni sui luoghi e sul calendario degli eventi: [www.entefilarmonicoitaliano.it](https://www.entefilarmonicoitaliano.it)

**C.S.**