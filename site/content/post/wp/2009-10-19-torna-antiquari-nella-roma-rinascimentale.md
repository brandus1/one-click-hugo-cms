---
id: 3020
title: Torna &quot;Antiquari nella Roma Rinascimentale&quot;
author: Redazione
type: "post"
guid: http://progressonline.it/2009/10/19/torna-antiquari-nella-roma-rinascimentale/
url: "/?p=3020"
post_views_count:
- '9'
- '9'
categories: "['CULTURA E SPETTACOLO']"
---

Ben 3000 opere per oltre 2000 mq di stand in una cornice suggestiva ed affascinante. Questi gli ingredienti della quarta edizione per la mostra-mercato “Antiquari nella Roma Rinascimentale”, evento in programma fino al 25 ottobre, a Roma, al Complesso Monumentale S. Spirito in Sassia. Ad impreziosire la già prestigiosa sede dell’evento, la presenza di noti antiquari romani, italiani ed esteri, che esporranno arredi provenienti da tutta Europa ed alcuni pezzi orientali, per il piacere di professionisti del settore, collezionisti esigenti o semplici amanti dell’arte.

Ideata e voluta dall’antiquario Paolo Rufini, organizzata dall’associazione “Provarte”, la mostra-mercato, presieduta dall’on. Esterino Montino, vicepresidente della Regione Lazio, con il patrocinio dell’assessorato regionale alla Piccola e Media impresa, commercio e artigianato, del Comune di Roma e dei Municipi di Roma I Centro Storico e XVII, è stata inaugurata alla presenza anche dell’on. Monica Cirinnà, presidente della Commissione delle Elette in Campidoglio, oltre ad esperti del settore.

Tra gli espositori, torna l’arte erotica del gallerista parigino Allan Maolé, con soprammobili che raffigurano scene osé giapponesi e francesi del XVIII e XIX secolo. Numerose le rarità, come la libreria in ciliegio che lo stilista Gianni Versace aveva nella sua residenza sul lago di Como, o la rara teca in madreperla donata nel 1926 dai Francescani Minori per conto di papa Pio XI a Benito Mussolini. Arte antica e misteriosa, ma anche contemporanea, con le Galleria “Italarte” di Giuseppe Purificato e “San Giorgio Arte”. E quest’anno la mostra è anche solidale: grazie all’intervento della Regione Lazio, ospiterà infatti quattro galleristi della città terremotata dell’Aquila.

In un connubio tra arte e mistero non mancherà infine il “tocco magico” del conte Dario De Blanck, fratello di Patrizia, pittore di fama e allievo di Marc Chagall il quale, con un semplice tocco della mano, può “animare” una luce interna agli oggetti ed emanare un’energia positiva. Lunedì 19 ottobre, dalle 16 alle 19, il conte sarà a presente alla mostra con una performance unica, e resterà poi a disposizioni dei visitatori, che potranno, semplicemente portando un oggetto antico, mettere alla prova il suo tocco.

**Laura De Santis**

Dove, come, quando  
Antiquari nella Roma Rinascimentale.  
Complesso Monumentale S. Spirito in Sassia, Borgo S. Spirito 1, Roma,  
Fino al 25 ottobre 2009. Aperto tutti i giorni, compresi sabato e domenica, dalle ore 11.00-20.00  
Ingresso: 12 euro  
[www.antiquarinellaromarinascimentale.com](https://www.antiquarinellaromarinascimentale.com)