---
id: 7122
title: "Al via il premio \u201CRating di legalit\xE0 nella Pubblica amministrazione\u201D"
author: Redazione
type: "post"
guid: http://progressonline.it/?p=7122
url: "/?p=7122"
colormag_page_layout:
- default_layout
categories: "['ATTUALITÀ']"
tags: "['Anac', 'Premio legalità', 'pubblica amministrazione', 'Rating di legalità nella Pubblica amministrazione', 'trasparenza pubblica amministrazione']"
---

**![](https://progressonline.it/wp-content/uploads/2017/11/idr-300x127.jpg)Martedì 21 novembre**, alle ore 11,30, **presso la sala stampa della Camera dei deputati a Roma** si terrà la conferenza stampa di presentazione della prima edizione del premio “**Rating di legalità nella Pubblica amministrazione”.** Il concorso è stato organizzato dall’associazione Italian Digital Revolution ([www.aidr.it](https://www.aidr.it)) in collaborazione con i propri partner.

Il riconoscimento, dedicato agli uffici sia centrali che locali della Pubblica Amministrazione, “*ha l’obiettivo di stimolare le pubbliche amministrazioni a migliorare i propri processi attraverso l’utilizzo delle tecnologie per favorire la trasparenza, combattere la corruzione e coinvolgere sempre più i cittadini, e verrà assegnato annualmente alle prime quindici PA che risponderanno ai requisiti richiesti dal regolamento del premio*“.

Il software che verrà utilizzato per analizzare le pubbliche amministrazioni più “virtuose” è stato elaborato e realizzato da un partner dell’Aidr. I requisiti verranno elaborati da questo programma che prenderà in considerazione il grado di trasparenza delle PA analizzate: **il software interrogherà i siti web delle pubbliche amministrazioni e incrocerà i dati con quelli resi disponibili dall’Autorità nazionale anticorruzione**. Dopo questo doppio controllo verrà assegnata a ciascuna delle PA studiate un tasso percentuale di copertura informativa.

Alla conferenza stampa di presentazione del premio interverranno, tra gli altri, **Cosimo Ferri**, magistrato e sottosegretario di stato alla Giustizia; **Mauro Nicastri**, presidente di Italian Digital Revolution, **Francesco Verbaro**, esperto PA e presidente Formatemp.

L’incontro sarà moderato dalla giornalista e conduttrice del Tg2 Rai **Maria Antonietta Spadorcia**.