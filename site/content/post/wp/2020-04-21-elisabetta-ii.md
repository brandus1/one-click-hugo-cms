---
id: 12818
title: Niente festa per Elisabetta II, i suoi 94 anni senza cannoni e parata
author: Redazione
type: "post"
guid: https://progressonline.it/?p=12818
url: "/?p=12818"
colormag_page_layout:
- default_layout
categories: "['ATTUALITÀ']"
tags: "['regina elisabetta']"
---

## *Per la prima volta in 68 anni di Regno, il più lungo nella storia dello Uk, la Regina ha cancellato i festeggiamenti londinesi di aprile e giugno in onore del suo compleanno. Spegnerà le candeline in privato, nel castello di Windsor.*

In segno di rispetto nei confronti del popolo britannico, viste le circostanze di emergenza generate dalla diffusione del Coronavirus, il 21 aprile, giorno del compleanno della sovrana, i cannoni dell’artiglieria di corte resteranno muti. Ogni anno, in questo giorno alle ore 12, sono soliti sparare infatti alcuni colpi a salve come augurio a sua **Maestà**, **la quale ha deciso però di cancellare il tradizionale saluto** in linea con le misure di contenimento imposte dal premier Boris Johnson.

<div class="wp-block-image"><figure class="alignleft size-large is-resized">![](https://progressonline.it/wp-content/uploads/2020/04/regina-elisabetta.jpg)</figure></div>Salta anche la grande parata in programma per sabato 13 giugno, nota come “***Trooping the Colour***”. La cerimonia ha origini molto antiche ed è volta a onorare l’esercito britannico, il Commonwealth e il genetliaco del re o della regina in carica. Oltre alla sfilata principale con il corpo delle forze armate di terra al completo, la manifestazione prevede l’esibizione della RAF (la Royal Air Force) e il saluto della famiglia reale dal balcone di Buckingham Palace. È un evento che raduna per le strade di **Londra** decine di migliaia di cittadini e turisti, che si accalcano in alcuni punti nevralgici della capitale – Trafalgar Square, il Mall – per riuscire a intravedere il passaggio di sua Maestà. Senza contare poi le prove che hanno luogo nelle settimane precedenti.

### Sarà la seconda volta nella storia che non si terrà il Trooping the Colour, era stato annullato già nel 1955 a causa di uno sciopero nazionale dei ferrovieri.

Evitare assembramenti di persone di tale portata è essenziale e inoltre, in un momento simile, festeggiare pubblicamente è apparso del tutto inappropriato ad **Elisabetta**, che si è rivelata essere ancora una volta una regina impeccabile e di eccezionale buon senso nei confronti dei suoi sudditi. Le celebrazioni per il suo 94esimo compleanno avverranno perciò solo in forma privata nel castello di Windsor dove, da quasi un mese, la sovrana si è ritirata insieme al marito, il principe Filippo, alcuni collaboratori di corte (sarta compresa) e l’ultimo dei suoi corgi. Non sarà proprio un “*happy birthday*”, ma non ci sono dubbi che sarà indimenticabile.

Beatrice Vecchiarelli