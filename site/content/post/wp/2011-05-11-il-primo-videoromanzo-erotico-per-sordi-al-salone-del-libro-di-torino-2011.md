---
id: 3128
title: Il primo videoromanzo erotico per sordi al Salone del Libro di Torino 2011
author: Redazione
type: "post"
guid: http://progressonline.it/2011/05/11/il-primo-videoromanzo-erotico-per-sordi-al-salone-del-libro-di-torino-2011/
url: "/?p=3128"
post_views_count:
- '8'
- '8'
categories: "['CULTURA E SPETTACOLO']"
---

Tra gli eventi del prestigioso Salone del Libro di Torino 2011 spicca la presentazione di MariaGiovanna Luini, medico scrittore ed autore del primo videoromanzo nella Lingua Italiana dei Segni dal titolo "Cosa Fanno le Tue Mani", che si terrà venerdì 13 maggio 2011 alle ore 15 presso la sala Avorio. MariaGiovanna Luini, che durante la scorsa edizione del Salone aveva presentato il progetto di un video romanzo nella LIS, presenterà al pubblico il prodotto di un anno di lavoro intorno ad un romanzo divenuto un vero e proprio caso editoriale.

**"Cosa fanno le tue mani"** (Historica Edizioni) rappresenta ad oggi l’unica produzione letteraria destinata ad un pubblico che comprende udenti e non. Questa volta, infatti, i sottotitoli del video sono per il pubblico udente che potrà visionare il videoromanzo in LIS gratuitamente sul sito dell’autrice – [www.mariagiovannaluini.it/eros](https://www.mariagiovannaluini.it/eros).

**"Cosa fanno le tue mani"** **è frutto di una scelta coraggiosa**, che e’ stata accolta in modo positivo dal pubblico udente e dalla comunità sorda. I tratti erotici che contraddistinguono il romanzo e che ricorrono anche in altre produzioni letterarie di MariaGiovanna Luini, hanno fatto si che questo fosse definito il "primo videoromanzo erotico per sordi", ottenendo un ottimo riscontro mediatico proprio per la sua unicità.

**“Questo è un libro tradizionale, cioè una storia** che esce su carta ed è fruibile al pubblico adulto. Però ha qualcosa in più, cioé il video della narrazione nella lingua dei segni. – spiega MariaGiovanna Luini – Ho trovato molta difficoltà a far percepire agli editori l’unicità di questa opera e il valore che poteva assumere per la comunità sorda e per il pubblico udente. Ma sono testarda e il loro rifiuto, giustificato dalla crisi dell’editoria, non mi ha fermata. Il libro cartaceo è stato pubblicato da Historica che è da un paio di anni il mio editore, mentre il video è autoprodotto. Ho coinvolto un team di professionisti che hanno sposato il progetto e ho affidato la realizzazione del video a Filippo Gatti, ottimo regista e sceneggiatore, e, come già detto, la pubblicazione cartacea è invece di Francesco Giubilei di Historica Edizioni, definito dai media il baby editore, che con entusiasmo ha accolto la sfida”.

**La storia avvincente di Anna Fiorilli** e del suo tormentato amore per Luca, ha stregato il popolo della rete, che ha visto condiviso e commentato il video romanzo trovando terreno fertile sia su Facebook che nel blog dell’autore.

**La presentazione del videoromanzo** si terrà Venerdì 13 Maggio 2011, alle ore 15, presso la sala Avorio del Salone del Libro di Torino. Durante l’incontro saranno proiettate alcune scene tratte dal video romanzo e per tutta la durata dell’evento sarà presente un interprete LIS.