---
id: 8212
title: 'Pasqua: le 5 migliori mete europee low cost e last minute'
author: Redazione
type: "post"
guid: http://progressonline.it/?p=8212
url: "/?p=8212"
colormag_page_layout:
- default_layout
categories: "['VIAGGI']"
tags: "['Pasqua dove andare', 'Pasqua last minute', 'Pasqua turismo', 'Pasqua viaggi', 'Pasqua viaggi low cost', 'vacanze Pasqua', 'viaggi last minute']"
---

<span style="font-size: large;">![](https://progressonline.it/wp-content/uploads/2018/03/sorbian-easter-eggs-3149009_1920_preview-300x300.jpeg)**Natale con i tuoi, Pasqua con chi vuoi**: 5 mete last-minute per trascorrere le Pasqua fuori dall’Italia</span>

Tutti conoscono il detto “Natale con i tuoi, Pasqua con chi vuoi” anche se spesso entrambe le feste sono tradizionalmente simbolo di pranzi e cene in famiglia. Solitamente la Pasqua si passa con nonni, zii e parenti in generale, mentre la Pasquetta, chi riesce ad organizzarsi per tempo, la passa con gli amici a fare un barbecue in montagna.

**![](https://progressonline.it/wp-content/uploads/2018/03/braga-cathedral_preview-201x300.jpeg)**

Per rompere questa tradizione, [Holidu, il motore ricerca per case vacanze](https://www.holidu.it/), ha deciso di stilare una classifica di 5 destinazioni perfette per **passare le vacanze di Pasqua fuori dall’Italia**. L’Europa, si sa, è culla di tante culture diverse, e il weekend di Pasqua può essere l’occasione giusta per scoprirle tutte! Di seguito cinque destinazioni perfette, da prenotare last-minute, per passare una Pasqua diversa dal solito e qualche consiglio su cosa fare. Ogni destinazione sarà corredata del prezzo medio a notte in casa vacanza e della disponibilità di case nel periodo pasquale.

**Braga, Portogallo – 72€**

Braga, in Portogallo, è la destinazione più economica per chi vuole prenotare last minute. A soli 72€ a notte, ci si potrà godere questa bellissima città e le tradizioni portoghesi, c’è ancora il 36% di disponibilità di case!

*Tradizione*: Le celebrazioni della semana santa sono così belle da spingere tantissimi turisti ad andare in Portogallo, proprio durante questo periodo. Una delle città più festose e tradizionali è Braga, dove le processioni vengono accompagnate da una grande partecipazione e dai farricosos, i canti popolari. Solitamente gli abitanti, durante la processione, sono soliti salire in ginocchio la bellissima scalinata in granito del Santuario do Bom Jesus do Monte. Durante tutto il periodo pasquale si possono trovare dolci tipici, come gli arruffadas, le tradizionali uova di cioccolato e durante la domenica di Pasqua, l’agnello.

*Dove andare*: Braga è piena di monasteri e santuari suggestivi, che vale la pena visitare. Dopo aver fatto un cammino spirituale attraverso questi luoghi sacri, perché non fermarsi in un bel ristorante di cucina tradizionale? Un ristorante portoghese in pieno centro è, ad esempio, il Restaurante Cozinha da Sé, con piatti a base di bacalhau e molto altro!

**![](https://progressonline.it/wp-content/uploads/2018/03/athen-house_preview-300x191.jpeg)Atene, Grecia – 78€**

Dopo Braga, Atene risulta tra le meno care, con un prezzo a notte che si aggira sui 78€. Chi vuole prenotare, però, dovrà sbrigarsi: infatti, soltanto il 23% degli appartamenti è disponibile.

*Tradizione*: In Grecia la Pasqua ortodossa è la festività più sentita di tutto l’anno e cade esattamente una settimana dopo la nostra, l’8 aprile, anche se i festeggiamenti iniziano ad intensificarsi già dal giovedì prima di Pasqua. Per tradizione si dipingono le uova di rosso, in tutte le città greche, comprese le isole, e la domenica si prepara l’agnello allo spiedo (ovelias), mentre per le strade la gente canta e balla.

*Dove andare*: Le bellissime rovine greche sono ovviamente un must per chi si trova ad Atene per la prima volta, ma dopo un po’ di storia, una buona idea è fermarsi a Glifada, il comune più mondano di Atene, conosciuto anche come la Beverly Hills greca. Qui si possono assaporare specialità tradizionali in ambienti accoglienti e alla mano, tra questi il Tsi Tsi, dove poter assaporare un piatto di agnello con tzatziki. Per chi preferisse un ristorante più elegante, l’Ark è il posto che fa per voi, perfetto anche solo per un aperitivo.

La bellissima zona di confine dell’Alsazia offre paesaggi caratteristici e indimenticabili, tra questi la città di **Colmar, a 97€** a notte. Ancora il 28% di disponibilità di case vacanze.

*Tradizione*: In tutta la Francia la Pasqua è la festività più importante dopo il Natale e ci sono tradizioni anche molto particolari, tra cui quella delle cloches volants. Le campane, che suonano tutto l’anno, nel periodo di Pasqua “mettono le ali e volano verso Roma” per essere benedette dal Papa. Nel viaggio di ritorno, portano con sé uova di cioccolato per i bimbi più bravi ed inizia una vera e propria caccia alle uova. Uno dei posti più belli dove festeggiare la Pasqua in Francia è proprio il territorio di confine dell’Alsazia-Lorena, con le sue strade colorate e decorate per l’occasione. Nella città di Colmar, ad esempio, due mercatini di Pasqua aspettano di essere scoperti nelle piazze principali della città, Place des Dominicains e Place de l’Ancienne Douane.  
  
*Dove andare*: Le stradine e l’architettura caratteristica di Colmar offrono un panorama stupendo per chi visita la città. Oltre ad essere particolarmente bella, Colmar fa anche parte della famosissima Route des Vins, lunga 170 km, che percorre i vigneti più belli dell’Alsazia. Una degustazione di vini è decisamente d’obbligo nella capitale dei vini d’Alsazia, magari accompagnata da un bel piatto di choucroute. A soli venti minuti da Colmar, ad esempio, la cantina Joseph Cattin aspetta chiunque desideri degustare un buon calice di vino su una terrazza con vista panoramica.

![](https://progressonline.it/wp-content/uploads/2018/03/munich-olympia-park_preview-300x200.jpeg)

**Monaco di Baviera, Germania – 112€**

Monaco di Baviera, leggermente più costosa delle altre destinazioni in questa classifica, costa 112€ a notte e la disponibilità è la più alta: ben 65% di case vacanze ancora disponibili. Non male vero?

*Tradizione*: A Monaco di Baviera, la forte tradizione cattolica si sente ancora di più durante il periodo pasquale, allo stesso tempo aumentano le feste popolari nella città. La tradizione vuole che dopo la messa di domenica, ci sia una grande Osterfrühstück, un’abbondante colazione pasquale con tanto di uova colorate, pane di Pasqua e una torta a forma di coniglio pasquale. Dopodiché, i bambini si mettono a cercare le uova di cioccolato nascoste per l’occasione.

*Dove andare*: Una bella idea è sicuramente fare un picnic in uno dei parchi che Monaco offre, tra cui l’Englischer Garten o l’Olympiapark. Per celebrare l’inizio della primavera, tra Starkbierfest e Frühlingsfest, non mancano, in ogni caso, le occasioni per bere una birra artigianale in compagnia. Un altro must è sicuramente il Viktualienmarkt, nelle vicinanze di Marienplatz, perfetto per chi vuole comprare cibi freschi e tradizionali

**Siviglia, Spagna – 207€**

Siviglia è la più costosa nella nostra classifica: pernottare in questa bellissima città spagnola costerà, infatti, 207€ a notte. Chi ha messo qualcosina da parte, proprio per Pasqua, ed è pronto a spendere questa cifra, dovrà fare una corsa contro il tempo, solo l’11% degli appartamenti è ancora disponibile.

*Tradizione*: La Pasqua è un evento molto importante anche per la cultura spagnola, ecco perché molte città si mobilitano dalla domenica delle Palme, con processioni e feste religiose. Una delle città più belle, dove celebrare questa festività, è sicuramente Siviglia, capitale della regione andalusa, con i suoi colori e il suo folklore è perfetta per passare la semana santa in compagnia. Le processioni pasquali vengono organizzate da ben 57 confraternite e vengono seguite da tutti gli abitanti. Specialità culinarie di questo periodo sono ad esempio il baccalà, le tortillas de camarones e la torrijas, pane fritto bagnato in latte e miele.

*Dove andare*: Una delle esperienze immancabili da fare a Siviglia è sicuramente partecipare ad uno spettacolo di flamenco, stile di danza e musica inventato proprio in Andalusia. Durante il periodo pasquale, si festeggia la feria de Abril nelle principali città andaluse: un festival ricco di canti e balli popolari, tra cui appunto il flamenco, riempie le piazze e, tra i colori e la musica, la bevanda preferita è il rebujito.