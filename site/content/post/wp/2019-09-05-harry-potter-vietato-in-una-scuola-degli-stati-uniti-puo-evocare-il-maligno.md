---
id: 11741
title: "Harry Potter vietato in una scuola degli Stati Uniti: \u201CPu\xF2 evocare\
  \ il maligno\u201D"
author: Redazione
type: "post"
guid: http://progressonline.it/?p=11741
url: "/?p=11741"
colormag_page_layout:
- default_layout
categories: "['ATTUALITÀ']"
tags: "['Harry Potter']"
---

**Una scuola cattolica americana ha bandito dalla propria biblioteca l’intera saga dei libri di Harry Potter, il giovane mago nato dalla penna della scrittrice J.K. Rowling.**

<figure aria-describedby="caption-attachment-11743" class="wp-caption alignleft" id="attachment_11743" style="width: 300px">![](https://progressonline.it/wp-content/uploads/2019/09/harry-potter-4077473_640-300x295.png)<figcaption class="wp-caption-text" id="caption-attachment-11743">autore Dmitry Abramov da Pixabay</figcaption></figure>

La causa di questa presa di posizione da parte di un istituto privato di **Nashville**, in **Tennesse**, sembra provenire dalla convinzione che i libri in questione possano contenere vere formule magiche ed incantesimi, in grado di evocare spiriti maligni alla presenza di chi li legge.

Per questo motivo i genitori della *St. Edward Catholic School* si sono ritrovati una mail, firmata dal reverendo **Dan Reehil**, preside della scuola, nella quale si comunicava che i loro figli non avrebbero più avuto accesso alla saga scritta dalla **Rowling**.

Da ciò che viene riportato sul quotidiano locale **Tennessean**, nella mail in questione il reverendo afferma che i libri di **Harry Potter** “raffigurano la magia sia come bene che come male, e tutto ciò non è vero”.<span class="Apple-converted-space"> </span>

La sua tesi si basa sulla convinzione secondo la quale le avventure del piccolo stregone sarebbero “un inganno ben studiato”, in cui l’autrice britannica avrebbe inserito “vere maledizioni e veri incantesimi che, se letti da un essere umano, potrebbero invocare spiriti maligni”.

Prima di procedere con il divieto della saga che ha incantato milioni di ragazzi e ormai diverse generazioni, **Reehil** avrebbe anche consultato alcuni esorcisti, sia negli Stati Uniti che a Roma, che lo avrebbero incoraggiato a procedere in ragione del realismo con cui **J.K. Rowling** descrive malefici, pozioni ed incantesimi.

La Chiesa Cattolica in realtà non ha mai preso posizione nei confronti di **Harry Potter**, anche se in passato ci sono stati diversi episodi che ne hanno demonizzato la natura, e persino **Rebecca Hamme**l, sovrintendente delle scuole della diocesi cattolica di Nashville, è intervenuta a riguardo, dichiarando di non sapere cosa sia successo per provocare una reazione del genere.

Lo stupore riguardo la notizia, seguito da una dilagante ironia, sta ora facendo il giro del mondo, e il solo pensiero che al suono di un’*Avada Kedavra* uno spirito maligno possa uscire dalle pagine di quei libri che hanno insegnato a tanti bambini l’amore per la lettura, fa inevitabilmente sorgere un sorriso sulle labbra.

Antea Ruggero

Cover ph. Herrfilm da Pixabay