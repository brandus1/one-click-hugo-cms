---
id: 8894
title: "&#8220;Premio Moda Citt\xE0 dei Sassi&#8221;: a Matera nell&#8217;alta moda\
  \ trionfano Simona Lomurno e Valentina Mondini"
author: Redazione
type: "post"
guid: http://progressonline.it/?p=8894
url: "/?p=8894"
colormag_page_layout:
- default_layout
categories: "['ATTUALITÀ']"
tags: "['accessori moda', 'alta moda', 'Matera', 'moda matera', 'Premio Moda Città dei Sassi', 'Premio Moda Città dei Sassi 2018', 'Premio Moda Città dei Sassi Lomurno', 'Premio Moda Città dei Sassi moda', 'Premio Moda Città dei Sassi vincitori', 'Simona Lomurno', 'Valentina Mondini']"
---

![](https://progressonline.it/wp-content/uploads/2018/06/34755287_1934515929912733_7937355388440018944_n-225x300.jpg)La cornice è di quelle d’eccezione: la splendida location di **Matera** che, tra i suoi sassi e la sua storia millenaria, ha ospitato nello scorso weekend il “**Premio Moda Città dei Sassi**“. Un evento particolarmente atteso dai protagonisti del settore moda, un contest giunto quest’anno alla sua decima edizione. Si tratta di un concorso internazionale per fashion designers e stilisti che, immersi nella magica piazza di San Pietro Caveoso nel cuore della città lucana, hanno visto sfilare le loro creazioni e i loro abiti **sotto il cielo stellato di Matera**.

Doppia soddisfazione per la padrona di casa **Simona Lomurno** che, davanti ai suoi concittadini, ha trionfato nella sezione “alta moda” grazie agli accessori realizzati con materiali non convenzionali. Assieme a lei la stilista bolognese **Valentina Mondini** che, dopo aver conosciuto la sua “partner” in un corso all’istituto di moda Burgo di Bologna, ha deciso di iscriversi con lei al Premio Moda 2018. Una scelta che, evidentemente, si è rivelata vincente e che potrebbe aprire le porte dell’alta moda a entrambe le ragazze.

Le giovani sono state le protagoniste della serata, ottenendo due premi con le loro creazioni. Hanno infatti conquistato sia la giuria tecnica sia quella dei giornalisti (presenti esperti del settore delle maggiori testate nazionali) scegliendo materiali non comuni per abiti in tessuti classici.![](https://progressonline.it/wp-content/uploads/2018/06/34752524_1934133683284291_170819353397166080_n-300x225.jpg)  
Quello andato in scena nella futura capitale della cultura 2019 è un progetto di scouting organizzato da **<span class="skimlinks-unlinked">Publimusic.com</span>** e **Officina della Cultura**, che si pone l’ obiettivo di ricercare, promuovere e lanciare giovani talenti creativi del panorama nazionale e internazionale.

Abbiamo intercettato le due giovani vincitrici del Premio Moda Città dei Sassi, che **ci hanno spiegato le loro emozioni legate al loro, inaspettato, successo**.

“Il mio intento era quello di far conoscere appieno le nostre capacità creative a un pubblico e a una giuria di esperti del settore” ci rivela **Simona** Lomurno, che prova a decifrare le emozioni legate al successo ottenuto a Matera, “**la moda è un settore molto complesso** e, grazie al Premio Moda Città dei Sassi, il farsi conoscere diventa più facile soprattutto in una regione dove il settore del fashion è salito alla ribalta solo di recente. Personalmente, poi, il fatto di aver vinto nella mia città di origine, che ho lasciato per vivere a Bologna, è stata la maggiore soddisfazione. Una soddisfazione non solo per me ma anche per i miei genitori che mi han sempre sostenuto in questo percorso. Vincere il primo posto ci ha lasciato senza parole. Il premio giornalistico, *The Fashionable Lampoo*n, poi, ci ha davvero stupite. Eravamo già felici di aver vinto il “Premio Moda Città dei Sassi”, figuriamoci aver bissato il successo”.

Le fa eco **Valentina** che, dal canto suo, ci spiega: “Partecipare a questo concorso per me è stata una grande opportunità, poter mostrare alla giuria e alla gente la mia passione per questo lavoro. Il premio *Fashionable Lampoon* per me è stata una vera sorpresa, per non parlare del primo premio.  
Vincere per me è stata una soddisfazione che ha ripagato tutti i sacrifici che ho fatto per poter realizzare il mio sogno; e vedere i miei genitori, che mi hanno sempre aiutato e sostenuto, commuoversi, è stata la cosa più emozionante. Spero che questo sia il primo di una lunga serie…”