---
id: 2622
title: La prima cosa bella di Virz
author: Redazione
type: "post"
guid: http://progressonline.it/2010/01/13/la-prima-cosa-bella-di-virz/
url: "/?p=2622"
post_views_count:
- '14'
- '14'
categories: "['CULTURA E SPETTACOLO']"
---

Un po’ si piange e un po’ si ride con **La prima cosa bella**, ultimo film di **Paolo Virzì**, nelle sale dal prossimo venerdì; in contemporanea con l’uscita in grande stile (per battage pubblicitario e numero di sale) del colosso americano **Avatar**. Molto materiale, buoni sentimenti e un pizzico di nostalgia con una più sostanziosa dose di ottimismo; e insieme un bel tributo alla città natale del regista, Livorno.

La vicenda, articolata in tre periodi, racconta 40 anni di storia italiana (tra gli anni ’70 e i giorni nostri) analizzando la vita di Anna Nigiotti in Michelucci, una donna di luminosa bellezza e dal carattere vivace, e della sua famiglia. La troviamo giovane mamma (**Micaela Ramazzotti**) vincere quasi per acclamazione un concorso di bellezza: ‘Miss mamma-estate 1971’, tra l’imbarazzo del figlio Bruno e il disappunto del marito, il che fa esplodere la gelosia dell’uomo, fino a cacciarla di casa. La vediamo barcamenarsi con i bambini piccoli – 6 anni Valeria, 8 anni Bruno - tra alloggi provvisori e protettori interessati; lavori saltuari e fugaci ravvicinamenti con il marito, che però prova a riprendersi i figli e a metter su famiglia con la sorella di lei.

In un altro momento della vita, Anna (ancora **Micaela Ramazzotti**), è leggermente invecchiata, con i capelli raccolti, e i figli adolescenti. Infine ritroviamo Anna anziana (**Stefania Sandrelli**) in un reparto per cure terminali, ancora vivace e allegra, malgrado la grave malattia.

Tutta la storia è rievocata, attraverso l’uso del flash-back, da Bruno, ormai uomo fatto (**Valerio Mastandrea**) che ha scelto di allontanarsi da Livorno e lasciarsi alle spalle la famiglia che tanto l’ha segnato: è un uomo scontento e anaffettivo, continuamente in fuga.   
Ma a causa della malattia della mamma, la sorella Valeria (**Claudia Pandolfi**) lo va a cercare e lo trascina, seppur riluttante, nella città natale e tra i ricordi del passato. Tra le stramberie e gli eventi inaspettati che quella mamma allegra e prorompente continua a propinare a tutta la famiglia.

![](https://progressonline.it/wp-content/uploads/2010/01/6322.jpg)

L’impegno maggiore degli sceneggiatori (**Francesco Bruni e Francesco Piccolo**, oltre allo stesso **Virzì**) è stato quello di sintetizzare gli eventi salienti di tre stagioni della vita familiare. Non vengono mai richiamati aspetti sociali o politici, anche se gli eventi si svolgono in anni cruciali.

Una moltitudine di attori (6 + 1..!) ad impersonare i figli, mentre per il personaggio di Anna si è fatta la scelta di due diverse attrici.   
Scommessa non completamente vinta, malgrado la bravura di entrambe le attrici, per la forte caratterizzazione di personalità e di aspetto fisico di ciascuna di esse. Mentre funziona bene l’alchimia tra **Stefania Sandrelli e Valerio Mastandrea**: madre svitata, di un’allegria contagiosa, e figlio ‘musone’ e irrisolto (anche il Bruno bambino è perennemente imbronciato). Così come è credibile il rapporto tra fratello e sorella da adulti (**Mastandrea/Pandolfi**).

Il film è una bella rivisitazione - o un tardo epigono - del genere ‘commedia all’italiana’, alla maniera di **Scola** più che di **Monicelli** vista l’assenza del suo proverbiale e dissacrante cinismo.

A differenza di altri film di **Virzì**, più comici ma con uno sfondo in definitiva pessimista, qui sembra l’ottimismo la cifra dominante, pur tra le ugge del presente e gli inevitabili dolori della vita. Forse in diretta relazione - nel mondo reale, alla conferenza stampa di presentazione del film - con la presenza del regista e della giovane moglie (nonché attrice co-protagonista) **Micaela Ramazzotti**, con un pancione da gravidanza avanzata.  
Si insiste sui buoni sentimenti e su una visione della vita allegra e positiva, ma – per citare un Virzì d’annata (1997) - la leggerezza e la Livorno di ‘Ovosodo’ erano un’altra cosa.

**Sandro Russo**