---
id: 4260
title: 'Intervista esclusiva a Pedro Almodovar:  ?Il segreto del mio successo? La
  spontaneit  ?'
author: Redazione
type: "post"
guid: http://progressonline.it/2013/04/03/intervista-esclusiva-a-pedro-almodovar-il-segreto-del-mio-successo-la-spontaneit/
url: "/?p=4260"
post_views_count:
- '9'
- '9'
categories: "['ATTUALITÀ']"
---

**Prende appunti quando gli fai una domanda, si prende tempo per riflettere prima di rispondere,** ti guarda dritto negli occhi come per catturarne la verità e nulla di quello che dice è mai banale. Parliamo del cineasta spagnolo Pedro Almodovar, 63 anni e 33 film realizzati ad oggi. Con l’ultimo, Gli amanti passeggeri, ha compiuto addirittura un’inversione di marcia e dai toni cupi delle sue ultime pellicole Gli abbracci spezzati e La pelle che abito, è passato a una colorata commedia irriverente e politicamente scorretta a bordo di un aereo in avaria. In Spagna questo suo cambio di tono è stato accolto con un clamoroso successo, registrando 250mila spettatori al primo weekend. E lui ne è contento, perchè, ci racconta gesticolando in un salotto di un lussuoso albergo romano, “avevo proprio bisogno di distrarmi e tornare a girare qualcosa di leggero”.

**Come mai?**

Me lo chiedeva la gente che incontravo per strada: “Pedro, Pedro, quand’è che ci fai una bella commedia?”. Ma soprattutto me lo chiedeva qualcosa dentro di me: le sembrerà strano sentirlo dire, ma sono le storie che vengono a me, e non sempre sono quelle che io vorrei al momento. Quindi il film non è stato un modo di compiacere il pubblico, ma la risposta al mio bisogno di tornare a un tono più leggero. Ovviamente mi ha richiesto del tempo, non è stato un processo immediato: è facile per me scrivere 10 minuti divertenti di film, ma poi c’è un’ora e mezzo da creare, scrivere una commedia divertente è una bella sfida.

**Posso chiederle come si diventa Pedro Almodovar?**

Nella vita devi prendere decisioni di continuo, è una lotta costante, poi con il tempo arrivi sempre più ad essere te stesso. Io lo sono diventato non perchè me lo sia proposto, è stato un processo inevitabile: un’urgenza impellente mi ha imposto di fare le cose che ho fatto. E oggi mi rendo conto che non avrei potuto fare altro: mettiamola così, non ho potuto evitare di essere ciò che sono.

**E ha pagato questo tipo di coerenza?**

Ogni volta che sono stato più autentico con me stesso, maggiore è stato il risultato nella vita e nella professione.

**Con i suoi film si è dimostrato sempre un artista libero: ha infranto tabù, portato sullo schermo stupri, orge, perversioni. Quanto è stato difficile costruirsi una carriera del genere?**

Mi dispiace deluderla, ma non racconterò niente di epico: per me tutto questo non ha significato nessuno sforzo. Mi spiego, sono cosciente del fatto che la società spagnola sia conservatrice oggi più di ieri, e che il mio cinema e la mia persona hanno suscitato sempre reazioni ora avverse, ora piene di entusiasmo. E con questo ho sempre convissuto: con gli anni sono diventato meno compiacente e più rivedicativo, perchè più invecchi meno hai da perdere. E ho capito che esiste solo un modo per non tradire mai chi si è davvero: essere spontanei. Anche quando sembra scomodo.

**Lei è cresciuto in istituti religiosi, ma oggi non è credente: posso chiederle, tuttavia, cosa pensa del nuovo Papa?**

La prima cosa che mi sento di dire è: lasciamogli fare qualcosa prima di eventualmente criticarlo. L’unico elemento su cui esprimermi da regista sarebbe sua comparsa dal balcone, ma purtroppo non l’ho visto, nn so se è stato convincente o comico, non posso valutare la sua recitazione, se ha espresso tenerezza o lascivia, per esempio. Io credo che la grande sfida oggi per la Chiesa è saper rispecchiare il mondo contemporaneo: prima di questo Papa mi risulta, invece, che si fosse allontanata parecchio dal reale. Ho l’audacia di dare due consigli al nuovo Papa: primo, che per favore elevi le donne alle stessa categoria degli uomini. Se uno decide di intraprendere una carriera di sacrificio e devozione come quella religiosa, non deve essere “discriminato”. Quindi largo alle suore, alle sacerdotesse. La chiesa è una delle istituzioni che ancora non si allinea con i ruoli che occupano oggi le donne nella società, è un peccato. Secondo consiglio: scacco matto al celibato. Se lo togliessero secondo me forse scomparirebbe una delle infamie della Chiesa, la piaga degli abusi sessuali. Inoltre, se i sacerdoti e le suore venissero a contatto con il sesso e la convinvenza con un’altra persona potrebbero accostarsi ai credenti con più esperienza, riuscendo a capire quello che finora intuiscono solo ad un livello teorico. Mi allargo: conferirei anche a loro l’accesso al matrimonio. Io credo profondamente nel matrimonio, e per questo meglio tre combinazioni che una: uomo e donna, uomo e uomo, donna e donna.

**Parliamo di sesso, chiave fondamentale di molti suoi film, tra cui l’ultimo: come lo concepisce?**<span class="Apple-tab-span" style="white-space:pre"> </span>

Per me il sesso è una festa, un modo per celebrare qualcosa che ci è stato dato dalla natura e che nessuno ci può togliere. Nel mio film ho pensato a una catarsi erotica finale: mi sembrava un bel modo di ipotizzare una fuga da questo mondo.

**E l’amore?**

Un sentimento unico, meraviglioso. Amare l’altro vuol dire risorvergli problemi, mettersi nei suoi panni e anche compiacerlo in qualche modo.

**“Eros e Thanatos” è un binomio inscindibile nella sua filmografia: anche nella vita è ossessionato dal pensiero della morte?**

Come detto, non sono credente nè praticante. Sono sincero: mi piacerebbe molto avere la fede, però è un dono che io non ho mai ricevuto, e quindi in effetti temo la morte. Ho preso coscienza del tempo dal ’99 quando è morta mia madre: da allora non c’è giorno in cui non pensi alla morte, è qualcosa che non riesco nè a comprendere, nè ad accettare. E’ un problema che fa parte della mia vita, ci convivo. Poi come soggetto per la narrazione è un tema eterno, un elemento ricorrente sin dagli inizi della storia dell’uomo.

**Ha già qualche idea sul suo prossimo film?**

No, ho diversi progetti sul mio tavolo ma non ho ancora scelto. Una cosa posso dirla di sicuro: non c’è un’altra commedia, per quanto in tutti i miei film ci sia sempre un forte aspetto umoristico e di vitalità.

**E per caso sarà di nuovo con i suoi amati Penelope Cruz e Antonio Banderas, presenti con un piccolo ruolo anche nel suo ultimo film?**

Chissà, chi può dirlo. Mi affeziono molto ai miei attori, e li ho voluti chiamare per Gli amanti passeggeri per renderli anfitrioni del film: volevo che salutassero il pubblico nella prima scena, come a dire “Benvenuti nel nuovo film di Pedro, speriamo vi piaccia, accomodatevi”.

Di **Claudia Catalli**

<div> </div>