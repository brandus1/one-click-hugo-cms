---
id: 3449
title: Venice Simplon&#045;Orient&#045;Express, oltre 125 anni di eccellenza
author: Redazione
type: "post"
guid: http://progressonline.it/2009/11/12/venice-simplonorientexpress-oltre-125-anni-di-eccellenza/
url: "/?p=3449"
post_views_count:
- '12'
- '12'
categories: "['VIAGGI']"
tags: "['benessere', 'enogastronomia', 'turismo', 'vacanze']"
---

Dalle vibranti metropoli ai piccoli paesi immutati nel tempo. Dalle montagne innevate ai bucolici scenari campestri. Romanticismo, avventura e relax in un unico viaggio alla scoperta delle città più affascinanti d’Europa. Il leggendario Venice Simplon-Orient-Express (VSOE), il re dei treni, da oltre centoventicinque anni incarna l’esperienza di viaggio di lusso per eccellenza.

Venezia, Vienna, Londra, Parigi, ma anche Budapest, Bucarest, Parigi, Istanbul e Cracovia. Città diverse, ambientazioni diverse, accomunate dall’essere protagoniste di un tour irresistibile a bordo di autentiche carrozze d’epoca, che evocano tutto il fasto dei viaggi in treno degli anni ’20 e ’30. Un vero e proprio tuffo nel passato in cui gli ospiti possono intrattenersi nella carrozza Bar ascoltando il piacevole suono del pianoforte in sottofondo, assaporando i piatti preparati a bordo, oppure semplicemente rilassarsi nella propria cabina osservando il panorama da un punto di vista privilegiato.

Sin dal suo viaggio d’esordio, uno dei punti di forza del Venice Simplon-Orient-Express è la cucina. Una tradizione che si rinnova anno dopo anno con tre vagoni ristoranti e specialità culinarie preparate sul momento da chef francesi. Generalmente il pranzo si compone di tre portate mentre la cena di quattro. L’ampia offerta dedicata agli ospiti si completa con la colazione ed il tè pomeridiano serviti direttamente nella propria cabina. Il servizio a 5 stelle, infatti, è il vero fiore all’occhiello del treno. I passeggeri possono scegliere tra cabine singole o doppie e dispongono del servizio personalizzato di uno steward durante l’intero tragitto. Durante la cena, poi, il maggiordomo privato trasforma la cabina in una confortevole camera da letto. Ciascuna cabina, dotate di un lavabo con acqua calda e fredda e corredata di soffici asciugamani e biancheria fresca, è finemente decorata con pannelli in legno di mogano intarsiati, rappresentanti diverse figure Art Deco floreali come ghirlande, composizioni e gigli.

Proprio l’Art Deco è lo stile che caratterizza le diciassette carrozze Wagon-Lits. Molti i designer che hanno contribuito alla realizzazione delle decorazioni: a René Prou, famoso negli anno ’20 per l’artigianato tradizionale, le tecniche moderne e i materiali esotici utilizzati, venne affidata la progettazione delle decorazioni di sei vagoni letto tra il 1926 e il 1929. René Lalique, fondatore della Lalique Glass Company, invece, decorò uno dei vagoni ristorante del treno ispirandosi allo stile della Costa Azzurra. Sue sono le opere in vetro raffiguranti Bacco, figure classiche e grappoli d‘uva in vetro blu leggermente opaco montate su piccoli pannelli. A Lalique si deve anche la progettazione di alcuni sedili del Pullman e dell’illuminazione della carrozza Tulip, composta da petali di vetro opaco collocati lungo l’intera parete.

Altri intarsi e arredi Art Deco del treno sono nati dal genio degli inglesi Morison and Maple. In particolare, è possibile ammirare ancora oggi, i disegni geometrici ed astratti di Maple, noti come trapezi e portabagagli Deco, al vagone 3482.

**Storia**  
4 ottobre 1883. Viene inaugurato il primo Orient-Express. Il primo treno di lusso, antesignano dell’Orient-Express risale, però, al 1864, quando l’innovativo costruttore ferroviario George Mortimer Pullman costruì in Gran Bretagna un elegante treno che racchiudeva in sé la tecnologia più all’avanguardia del tempo. L’esperienza colse nel segno e, nel giro di pochi anni, si ampliò, tanto che nella decade successiva iniziarono anche ad essere serviti i pasti a bordo.

Il primo treno di Pullman fu il Pullman Limited Express, il primo ad essere dotato anche di elettricità. Originariamente si limitava soltanto alla tratta Londra-Brighton, ma in poco tempo si aprì il collegamento tra Londra e Parigi.

L’esperienza di Pullman fu ben presto imitata nel “continente” da Georges Nagelmackers, che iniziò a sua volta la costruzione di carrozze di lusso. Sotto la sua spinta, il 4 ottobre 1883, si celebrò il primo viaggio del primo treno Orient-Express. La tratta originaria fu Parigi-Giurgi (in Romania) passando attraverso Strasburgo, Vienna, Budapest e Bucarest. Il treno era composto da quattro carrozze per i bagagli, due vagoni letto, un vagone ristorante e trasportava circa cinquanta passeggeri.

Il nuovo secolo segnò l’inizio dell’era dei grandi viaggi in treno: nel 1906 fu costruito il Simplon Tunnel, che accorciava notevolmente le distanze tra Venezia e Parigi e nel 1921 l’Orient-Express iniziò la rotta per Istanbul. Gli anni ’20-’30 del XX secolo rappresentarono l’apogeo dei viaggi in treni di lusso, sui quali era facile incontrare celebrità, regnanti e spie internazionali. Non a caso questo particolare scenario venne ripreso da Agata Christie nel suo celebre romanzo “Assassinio sull’Orient-Express”.

La seconda guerra mondiale e la conseguente depressione economica, segnarono il declino dei viaggi su treni di lusso. Dopo anni di buio il leggendario treno fu salvato dalla passione dell’imprenditore James B. Sherwood che nel 1977 acquistò due carrozze ad un’asta di Sotheby a Montecarlo. Negli anni seguenti iniziò un piano di rilancio con lo stanziamento di 16 milioni di dollari per restaurare 35 vagoni letto e le carrozze ristorante.   
I frutti si vedono subito ed il 25 maggio 1982, la leggenda del VSOE rinasce con il viaggio inaugurale Londra - Venezia. Oggi le carrozze blu del leggendario Venice Simplon-Orient-Express continuano a trasportare i passeggeri per l’Europa all’interno di uno degli ambienti più affascinanti del mondo.

**Walter Astori**

**[www.orient-express.com](https://www.orient-express.com)**

Tel. 800 780 700