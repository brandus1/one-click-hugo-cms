---
id: 2308
title: Dubai Shopping Festival
author: Redazione
type: "post"
guid: http://progressonline.it/2012/01/10/dubai-shopping-festival/
url: "/?p=2308"
post_views_count:
- '12'
- '12'
categories: "['CULTURA E SPETTACOLO']"
---

**Dubai, ormai da qualche tempo, è considerata la città dello shopping** per antonomasia: il 5 gennaio ha preso il via la nuova edizione del Dubai Shopping Festival che, per un mese intero, affollerà i luoghi-chiave della magnifica metropoli sorta nel deserto degli Emirati Arabi Uniti, simbolo del lusso senza freni e della modernità.

**Si preannuncia, dunque, un mese di spese folli,** dove anche l’impossibile diventa acquistabile, dove si trova, si vende e si compra qualsiasi cosa che possa soddisfare i desideri dei compratori con sconti che oscillano tra il 30% e il 70%, e dove si passa, senza troppe difficoltà, dall’oggetto più raffinato a quello più kitsch.

**Così, il DSF, nato nel 1996 –** quando Sua Altezza Mohammed Bin Rashid Al Maktoum, Principe ereditario di Dubai, ideò una grande manifestazione che valorizzasse la città a livello internazionale, anche grazie alla indubbia attrattiva di un “porto franco” dove è possibile trovare e acquistare di tutto – inizialmente per incentivare il commercio della neonata città di Dubai, si è trasformato oggi in una vera e propria attrazione turistica capace di attirare migliaia di visitatori da tutto il mondo.

**Non si tratta, in effetti, di una semplice occasione per fare acquisti.** Anzi, sono numerosissimi gli eventi collaterali legati a questo Festival: dai concerti alle mostre d’arte, dalle performance di danza alle sfilate, passando per le rappresentazioni teatrali e i tornei sportivi…  
Tutto questo e molto altro ancora rendono il Dubai Shopping Festival un evento capace di suscitare, ad ogni nuova edizione, un interesse sempre crescente, e non solo grazie all’esenzione dalle tasse (tax free) e ai relativi sconti previsti.  
Una delle manifestazioni più gettonate e di maggior richiamo è la Dubai World Cup: la corsa di cavalli più ricca del mondo con un premio di ben dodici milioni di dollari per il vincitore.

**Nella città dove le antiche architetture e tradizioni convivono,** oggi, con i grattacieli più moderni e imponenti e con il lusso estremo, nei giorni del DSF ci si può piacevolmente smarrire sia tra i souq, i caratteristici mercati del medio oriente dove fare compere è alla base dei rapporti sociali e la contrattazione è d’obbligo, sia negli immensi e scintillanti shopping mall, protagonisti incontrastati del Festival – come il Dubai Mall o il Dubai Marina Mall – dove è possibile trovare articoli di ogni genere, dai più lussuosi ai più economici, grandi firme e brand internazionali, con una particolare attenzione dedicata al settore dei prodotti tecnologici che, grazie a una scelta pressoché sconfinata, riesce ad aggiudicarsi, anno dopo anno, la grande attenzione del pubblico.

di **Denise Mariannacci**