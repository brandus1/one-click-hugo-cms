---
id: 13782
title: "Gusta a Roma, il ristorante \u2018su due ruote\u2019 impenna al Tiburtino\
  \ Food Fest"
author: Redazione
type: "post"
guid: https://progressonline.it/?p=13782
url: "/?p=13782"
colormag_page_layout:
- default_layout
hefo_before:
- '0'
hefo_after:
- '0'
categories: "['Uncategorized']"
---

***Si è chiusa da pochi giorni l’edizione 2023 del [Tiburtino Food Fest](https://progressonline.it/tiburtino-food-fest-roma-piatti/). Nel quartiere della Capitale, e zone limitrofe, un evento che ha esaltato e messo in primo piano la gastronomia della Capitale, in tutte le sue sfaccettature, versioni, dimostrazioni e rese culinarie.*** ***Recensione del ristorante Gusta.***

<div class="wp-block-image"><figure class="aligncenter size-full">![](https://progressonline.it/wp-content/uploads/2023/02/Schermata-2023-02-21-alle-18.57.56-e1677002588168.png)</figure></div>Tanti i locali ad aver aderito, tra ristoranti, pizzerie, osterie con la mission di far conoscere le proprie ricette e interpretazioni della cucina romana al pubblico partecipante.

Ad aver particolarmente attirato la nostra attenzione è stato un ristorante a due passi dalla stazione Tiburtina, aperto da poco più di un anno e mezzo e con vivo, acceso l’entusiasmo della novità. Si chiama **Gusta**, è composto da uno staff giovane e dinamico, veloce e sveglio, disponibile e attento alle esigenze del cliente. Gusta non è solo il nome, ma è un **verbo rappresentativo** dell’anima gastronomica e **godereccia** che vive qui dentro e tra queste pareti in vetro si respira. È anche un richiamo, però, all’affascinante show-room di moto **MV Agusta** adiacente la sala del ristorante. Una sorta di Eden per gli appassionati di moto e cibo, che qui possono soddisfare entrambi i loro amori.

<div class="wp-block-image"><figure class="aligncenter size-large is-resized">![](https://progressonline.it/wp-content/uploads/2023/02/midollo-tartare-1024x771.png)</figure></div>Fatto sta, da **Gusta** abbiamo provato una cucina diversa rispetto agli altri locali testati al *Tiburtino Food Fest*. Lo **chef, Edoardo**, è originario della Tuscia e ha portato qui la sua idea, versione e visione di cucina. Una cucina sì abbondante, ricca di gusto che però non si vuole fermare solamente alla ricchezza di porzioni e palato, tantomeno si limita entro i confini del raccordo.

### Ristorante Gusta: cosa si mangia

Immancabile il **carciofo alla romana**, cotto a dovere, morbido il giusto e abbondantemente condito. Olio forse un filo eccessivo, ma è un abbondanza che **rispecchia l’animo** e lo spirito verace, godereccio e mangereccio dello chef. C’è insomma coerenza tra quello che Edoardo trasmette, anche a parole, e ciò che si ritrova nel piatto. Menzione speciale per il **midollo** accompagnato da una deliziosa **tartare**, anche qui sapori forti e decisi, un po’ come se Rocky dopo essersi allenato a tirare pugni alle carcasse di manzo le avesse cucinate seguendo il suo spirito combattivo e mai domo. C’è anche una pingue **pasta mista con ceci e lardo**: la dieta fa bene ma la rimanderemo a domani. Da Gusta cucina sì romana ma non priva di contaminazioni. Lo chef ci confessa la sua predilezione anche verso la **tradizione campana** e napoletana nello specifico, ecco perché in menu si trovano anche pasta alla nerano e gli ziti alla genovese. Anche la pasta mista, comunque, è un chiaro rimando alla sfera partenopea.

<div class="wp-block-image"><figure class="aligncenter size-full is-resized">![](https://progressonline.it/wp-content/uploads/2023/02/Schermata-2023-02-21-alle-18.58.25-e1677002725374.png)</figure></div>Più di tutti abbiamo apprezzato la **pluma Iberica**: taglio di carne che non sempre si trova nei ristoranti ma preparato a puntino dallo chef. Un taglio (è la parte tra il lombo e il collo del maiale) **morbidissimo**, grasso il giusto e piacevolmente dolce, cotto a dovere (anche) con la fiamma viva e accompagnato da una crema al mais e radicchio. A chiudere il pasto altra contaminazione extra regionale: si va in **Sicilia** stavolta con una **granita alle mandorle**, polvere di capperi e sale maldon a dare la giusta sapidità e, per completare al meglio il richiamo alla Trinacria, una briochina con la quale accompagnare il dessert.

Gusta è un bel posto per gli amanti di una cucina verace, decisa e saporita, e che coerentemente con quello che propone e trasmette non bada troppo all’estetica, alla leggerezza o all’equilibrio. Il locale giusto per chi è in cerca, come si dice da queste parti, di una **bella ‘*magnata***’.