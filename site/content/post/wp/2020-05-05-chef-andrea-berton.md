---
id: 12879
title: 'Chef Andrea Berton, del Berton 1 Stella Michelin: &#8220;Mangiare al ristorante
  al tempo del Coronavirus&#8221;'
author: Redazione
type: "post"
guid: https://progressonline.it/?p=12879
url: "/?p=12879"
colormag_page_layout:
- default_layout
categories: "['ATTUALITÀ']"
tags: "['chef', 'chef italiani', 'chef stellati', 'cucina italiana']"
---

## Negli ultimi due mesi i ristoratori sono stati messi di fronte a una sfida senza precedenti. 

Per questo, a poche settimane da una riapertura quanto più normale possibile, le iniziative per invogliare i clienti a “*riempire*” i ristoranti devono essere efficaci e accattivanti.

Proprio su una particolare iniziativa ha puntato lo **chef Andrea Berton**, del ristorante **Berton di Milano** (una stella Michelin), per riportare le persone nel proprio locale. Una sorta di voucher, un bond, prenotatile sul sito internet del ristorante, grazie al quale al prezzo di un “*coperto*” si può mangiare in due.

<div class="wp-block-image"><figure class="alignleft size-large is-resized">![chef-berton-andrea](https://progressonline.it/wp-content/uploads/2020/05/┬®-Marco-Scarpa-Berton_05Mag20174176-ANDREA-BERTON-683x1024.jpg)<figcaption>Lo chef Andrea Berton. Ph: Marco Scarpa</figcaption></figure></div>La formula è piuttosto semplice: si paga il prezzo di un menù degustazione da 7 portate (150€) e si potrà andare a mangiare in coppia. Una mossa semplice ma non banale quella promossa dallo **chef Berton**, che ci ha parlato dei suoi progetti per la ripartenza ma non solo.

***Chef, voi ristoratori negli ultimi due mesi siete stati messi di fronte a una sfida molto difficile. Nel suo ristorante come vi siete mossi durante questo periodo?***

Ho cercato di rimanere sempre attivo per quanto riguarda le mie attività, quindi l’idea di aver per primo creato questo Restaurant Bond ne è la dimostrazione. Era giusto ripagare i clienti della fiducia dimostrata nel corso degli anni e credo che in questa maniera l’abbiamo fatto.

***Ci parla di questa iniziativa?***

Si tratta di una formula un po’ diversa e, credo, innovativa. Acquisti oggi per uno e mangi domani in due. L’iniziativa è nata a metà marzo e l’abbiamo subito lanciata, dandoci risultati molto importanti. Siamo contenti di aver visto che clienti, nuovi e non, hanno riconosciuto questa proposta e la stanno percependo in maniera molto positiva, ed è segno di grande fiducia da parte loro nei nostri confronti. Questo per me è grande motivo di soddisfazione e di stimolo.

***Come ha reagito, umanamente e professionalmente parlando, il suo staff a questo improvviso blocco?***

Devo dire che hanno reagito con grande professionalità e intelligenza, hanno capito da subito la situazione e hanno accettato le scelte, abbastanza obbligate, che l’azienda ha fatto. Siamo tutti motivati e pronti a rientrare: durante la settimana ci sentiamo con quasi tutto lo staff e abbiamo voglia di tornare a lavorare e rimetterci in moto. I ritmi che avevamo prima sicuramente non ci saranno, almeno all’inizio, ma il ritorno al ristorante ci motiva e carica.

<div class="wp-block-image"><figure class="aligncenter size-large">![](https://progressonline.it/wp-content/uploads/2020/05/Schermata-2020-05-05-alle-11.06.32.png)<figcaption>Dalla pagina Facebook del ristorante</figcaption></figure></div>***Anche voi, come molti altri, vi siete orientati verso il delivery?***

Non è una politica che ho adottato. Sto ragionando però su un delivery diverso, dove “*prendi e mangi*”. Penso che lo lanceremo nella seconda parte di maggio, perché dobbiamo acquistare dei contenitori che abbiamo fatto fare ad hoc e i tempi si sono un po’ allungati. Proporremo dei *box lunch and dinner* dove i clienti troveranno 4 pietanze fredde e già pronte, che non hanno bisogno di essere scaldate, che si possono mangiare direttamente nei contenitori. Credo che questo sia il delivery o comunque un servizio d’asporto che può fare un ristorante come il mio: è qualcosa di originale.

***Prevede maggiore voglia o diffidenza da parte dei clienti a tornare a mangiare fuori?***  
  
Per me ci sarà grande entusiasmo e voglia di tornare al ristorante. Penso che le persone non vedano l’ora di andare fuori per godersi un bel pranzo o una bella cena. Io per primo non vedo l’ora di farlo, di andare in un ristorante di un mio collega e passare qualche ora di svago. Da come stanno reagendo le persone e dalle numerose mail che riceviamo si capisce come, almeno la maggior parte della gente, sia impaziente di tornare a mangiare fuori.

***Parlando nello specifico di lei, tornando ai suoi esordi da cuoco, c’è stato un momento particolare in cui ha capito di voler fare questo mestiere oppure è stata una scelta maturata nel tempo?***

È stata una volontà che avevo sin da ragazzo. Pensi che quando con i miei andavamo al ristorante, e io ero solo un bambino, invece di stare seduto a tavola mi mettevo davanti la porta della cucina per cercare di sbirciare all’interno della stessa, mi incuriosiva vedere cosa facessero i cuochi. Da lì è scattato qualcosa che mi ha portato a fare questo mestiere.

<div class="wp-block-image"><figure class="aligncenter size-large">![](https://progressonline.it/wp-content/uploads/2020/05/Schermata-2020-05-05-alle-11.06.20.png)<figcaption>Dalla pagina Facebook del ristorante</figcaption></figure></div>***È stato anche allievo di Marchesi, come lo ricorda?***

Ho lavorato con lui 8 anni in totale ed ero giovanissimo, è stato un percorso professionale importante, considerando che l’ho iniziato quando avevo appena 19 anni. Lui era una persona molto preparata sia dal punto di vista culturale che ovviamente culinario. È sempre stato un uomo di grande entusiasmo, sino a quando è venuto a mancare. Non ha mai avuto un momento di debolezza, anche a 85 anni era carico come una molla, l’ho sempre visto molto ottimista e positivo. Questa è una gran dote, è giusto che sia così. Anche nelle situazioni difficili bisogna avere spirito quanto più positivo possibile.

***Invece oggi nei ragazzi del suo team, specialmente in cucina, quali sono le caratteristiche che cerca maggiormente?***

Principalmente umiltà, perché molti ragazzi oggi, anche vedendo i numerosi programmi di cucina in tv, hanno una visione distorta della cucina stessa. Hanno un’idea sbagliata e penso questo sia positivo da un lato e negativo dall’altro: se un ragazzo riesce a percepire le cose buone poi dopo quando entra in cucina le mette in pratica e accetta quello che succede. È questa l’umiltà di cui parlo, il saper ascoltare e aver voglia di lavorare. La resistenza è un’altra dote fondamentale, poi se si possiede un palato affinato che permette di percepire subito i sapori tanto meglio.

***Prima di aprire il suo ristorante, 1 Stella, ha lavorato anche al Trussardi di Milano, conquistandone due. È sempre la stessa emozione ricevere un riconoscimento così importante o, considerando che nel secondo caso il locale era di sua proprietà, l’emozione è stata maggiore?***

Al Trussardi sono stato dal 2004 al 2012 e lì ho ottenuto due Stelle una dietro l’altra. Un risultato sicuramente importante che ci ha reso uno dei ristoranti più riconosciuti della città. Il risultato alla fine è sempre piacevole, dimostra che stai lavorando bene. La soddisfazione più importante però credo sia avere tutti i giorni i clienti, poi se di riflesso arrivano anche i riconoscimenti è chiaro che fa ulteriore piacere. Io li vedo come dei punti di partenza per migliorare ancora di più quello che si sa fare. Questo per me è lo spirito giusto, è un risultato che mi motiva.

***Per chiudere, se dovesse indicare dei punti dai quali la ristorazione dovrà ripartire, quali sarebbero?***   
  
Bisogna ripartire dalla valorizzazione, ancor maggiore, del prodotto italiano, perché abbiamo un territorio ricco di materie prime e ogni zona d’Italia può dare grandi ingredienti. Questo porta a far girare al massimo l’economia nel nostro Paese, e sicuramente è un aspetto da tenere in considerazione. Mettere in massima sicurezza con tutte le dovute precauzioni sarà ovviamente una tappa obbligata, per evitare ogni rischio e per far star bene e in tranquillità chi lavora e chi viene a mangiare. Credo siano queste le basi dalle quali ripartire.

Alessandro Creta

Cover ph: © Marco Scarpa