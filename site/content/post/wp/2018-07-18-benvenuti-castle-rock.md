---
id: 9233
title: Benvenuti a Castle Rock
author: Redazione
type: "post"
guid: http://progressonline.it/?p=9233
url: "/?p=9233"
colormag_page_layout:
- default_layout
categories: "['CULTURA E SPETTACOLO']"
tags: "['Castle Rock', 'Castle Rock hulu', 'Castle Rock inizio', 'Castle Rock serie', 'jj abrams', 'serie tv stephen king', 'stephen king']"
---

![](https://progressonline.it/wp-content/uploads/2018/07/castle-rock-teaser-copertina-300x150.jpg)Se parliamo di intrattenimento, quali sono gli ingredienti fondamentali per realizzare una bomba ad orologeria? Semplice, per cominciare mettiamo insieme il mago demiurgo delle serie televisive **J.J. Abrams e il Re del brivido, Stephen King**, e, boom, annunciamo che stanno collaborando per un nuovo progetto seriale. La bomba è innescata, una notizia del genere è sufficiente per mandare letteralmente in tilt le sinapsi di milioni di appassionati in tutto il mondo. Così è accaduto nel febbraio 2017, quando la piattaforma streaming **Hulu** ha presentato il progetto **Castle Rock**, una serie antologica dedicata all’universo narrativo di King prodotta dalla Bad Robot Productions di Abrams e dalla Warner Bros. Television.

Finalmente, dopo una lunga attesa, **il 25 luglio verrà rilasciata la prima stagione in 10 episod**i: la serie attinge a diverse situazioni, luoghi e personaggi dell’immaginario kinghiano e non semplicemente ad una singola opera, per cui le aspettative non possono che essere alle stelle. J.J. Abrams ha sottolineato che al momento di accettare il progetto e di scegliere la squadra di sceneggiatori ha subito avuto la sensazione che il risultato sarebbe stato terrificante e spaventoso, una storia unica da raccontare in televisione. “Il nostro intento è quello di creare una sorta di calendario dell’avvento, celebrando la diversità delle storie che Stephen King racconta. Perciò in futuro troveremo nuovi personaggi e salteremo avanti e indietro nel tempo. Al tempo stesso le varie stagioni saranno intersecate in modi diversi” hanno spiegato i produttori di questo horror psicologico ad altissimo potenziale.![](https://progressonline.it/wp-content/uploads/2018/07/king-300x169.jpg)

Gli sceneggiatori principali, Sean Shaw e Dustin Thomason, hanno identificato come modello di riferimento fondamentale dal punto di vista audiovisivo la serie Fargo: l’obiettivo di **Castle Rock** è declinare quel tipo di costruzione narrativa ed estetica in funzione del mondo kinghiano, per cui, dopo la prima stagione, verrà raccontata un’altra vicenda completamente diversa, più o meno legata alla precedente, ma del tutto indipendente da essa. All’interno dei trailer presentati nei mesi scorsi abbiamo già potuto gustare riferimenti a Derry, altra cittadina molto amata da King, ai Barrens di It, all’istituto di sanità mentale di Juniper Hill, all’isola di Little Tall e ovviamente alla prigione di Shawshank, luogo clou per gli eventi della prima stagione.  
  
![](https://progressonline.it/wp-content/uploads/2018/07/castle-rock-nuova-serie-stephen-king-j-j-abrams-esordira-san-diego-comic-con-v3-334241-1280x720-300x169.png)La storia ruota attorno al personaggio di Henry Deaver, un avvocato difensore, interpretato dall’attore André Holland (Moonlight), che lavora nella prigione di Shawshank, invischiato in un caso piuttosto complicato e misterioso che coinvolge anche un carcerato, a cui dà il volto Bill Skarsgard, il recente e terrorizzante Pennywise cinematografico. Oltre a Skarsgard nel cast ritroviamo altre due conoscenze del buon vecchio King: Sissy Spacek, l’iconica Carrie dell’omonimo film di Brian de Palma del 1976, e Melanie Lynskey, che ha preso parte a “Rose Red”, una miniserie televisiva scritta da King in persona e basata sul romanzo “Il diario di Ellen Rimbauer – La mia vita a Rose Red”.

**Completano il cast il mitico Terry O’Quinn**, di nuovo in combutta con Abrams a sette anni dalla conclusione di **Lost**, nel ruolo di Dale Lacy, pilastro della comunità di Castle Rock, insieme agli altri attori principali Scott Glenn (The Leftovers) e Jane Levy (Suburgatory), a cui, quasi in dirittura d’arrivo, si sono affiancati anche l’ottima Allison Tolman di Fargo, l’ex star di Shameless Noel Fisher, ingaggiato per il ruolo di Zalewski, guardia carceraria di Shawshank, e Chosen Jacobs, già visto nel film “It”, chiamato ad interpretare nella serie il figlio di Deaver. **Castle Rock ha davvero tutte le carte in regola per trasformarsi in una serie culto**, di quelle che rimangono impresse a lungo nell’immaginario collettivo e fungono da pietra miliare per le produzioni successive. D’altro canto, partire dal magma creativo di Stephen King, esplorando temi e mondi dei suoi racconti più celebri e riusciti, significa avventurarsi nell’ambizioso viaggio che porta a una nuova genesi, in cui le strutture e i linguaggi audiovisivi si mettono al servizio della parola scritta per creare un’opera d’arte originale, una saga epica di luce e tenebra che lascia il segno. Non c’è modo migliore di affrontare il terrore se non abbandonandosi alla sua narrazione: un abisso nel cuore boscoso del Maine ci chiama e ci aggancia, risucchiandoci nei meandri delle nostre paure più ataviche. Forza, lasciamoci andare.

Elisabetta Pasca