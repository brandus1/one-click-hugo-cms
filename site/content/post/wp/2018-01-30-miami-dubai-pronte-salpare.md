---
id: 7831
title: Miami e Dubai pronte a salpare
author: Redazione
type: "post"
guid: http://progressonline.it/?p=7831
url: "/?p=7831"
colormag_page_layout:
- default_layout
categories: "['SLIDE', 'VIAGGI']"
tags: "['Dubai boat show', 'eventi Dubai', 'eventi Miami', 'Miami boat show', 'yatch']"
---

![](https://progressonline.it/wp-content/uploads/2018/01/miamiboatshowkusler-300x222.jpg)Sulle sue famosissime spiagge celebra il trentesimo anno il **Boat Show di Miami**, in programma dal 15 al 19 febbraio lungo Collins Avenue, di fronte ai leggendari hotel Fontainebleau e Eden Roc situati entrambi a Miami Beach.

L’esposizione in acqua di imbarcazioni nuove e usate copre oltre 110 mila metri quadrati di spazio, dalla 41a alla 54a strada, con yacht e superyacht straordinari; presenti centinaia di produttori che porteranno oltre 1300 imbarcazioni alcune delle quali in anteprima mondiale.

Il Miami Yacht Show ha annunciato una nuova esperienza Vip per il 2018: **un nuovo lounge “galleggiante” sul lungomare e situato al centro dello spettacolo**, il tutto per offrire un’esperienza di livello superiore sia agli ospiti che agli espositori. La nuova disposizione dello show sarà in grado di mettere maggiormente in risalto la pittoresca posizione sul lungomare di Indian Creek Waterway.![](https://progressonline.it/wp-content/uploads/2018/01/Miami-International-Boat-Show-300x168.jpg)

**L’esposizione si arricchisce anche della splendida nuova sede dei Superyacht Miami**, all’Island Gardens Deep Harbour sull’isola di Watson, dove sarà possibile vedere oltre 20 superyacht esposti e, se interessati, fissare degli appuntamenti con gli espositori, rintracciabili presso lo Show Management.

Per le oltre 100 mila presenze ipotizzate, gli organizzatori hanno pensato di disporre gli yacht in nuove sezioni dedicate, così da rendere più facile i movimenti verso le aree e le imbarcazioni specifiche: dalla vela ai catamarani.

Altro appuntamento nautico di spessore è il **Dubai Boat Show** che si svolgerà dal 27 febbraio al 3 marzo. Il Salone Nautico Internazionale di Dubai si è trasferito in una nuova incantevole sede: **The Dubai Canal, Jumeirah**, un luogo progettato per essere l’attrazione centrale in città più grande del 15% rispetto alla sede precedente.

![](https://progressonline.it/wp-content/uploads/2018/01/Dubai-International-Boat-Show-4-8-March-2014-Dubai-International-Marine-Club-Mina-Seyahi-300x199.jpg)Lo show sarà diviso in aree: *Marina Display*, ad esempio, ospita gli yacht e le barche di lusso dei principali costruttori e marchi del mondo che mostrano il massimo delle novità nel design, nell’artigianato e nello stile di vita della nautica. Vi è poi una parte esclusiva del Marina Display che riunisce i soli costruttori di superyacht d’élite, qui sarà possibile ammirare alcuni dei loro ultimi progetti. Tra questi brand spiccano le italiane Baglietto, Benetti, CRN (Ferretti) e Fincantieri che trascinano l’Italia al secondo posto nella classifica dei maggiori Paesi espositori al Dubai Boat Show.

Altra sezione di rilievo è l’*Outdoor Display*, ovvero la zona più corposa poiché copre l’area terrestre più grande dello spettacolo ed è costituita da grandi stand. Quest’area include numerose esposizioni di rivenditori locali e di compagnie internazionali che esibiscono imbarcazioni di piccole e medie dimensioni di ogni tipo: da quella a motore ad alta velocità ai pescherecci, passando per le imbarcazioni da diporto più piccole.

Siete amanti degli sport acquatici? *Water Sports* è il settore fatto apposta per voi: qui troverete tutti i principali fornitori di attrezzature per il SUP, Kayak, Canoismo, Jet Ski, Sci nautico, Kite Surf, Surf, Wind Surfing, Paddle Boarding. E per i romantici tradizionali? Ecco il Sailing Sector, ovvero l’area per la vela che diventa il luogo d’incontro perfetto per i costruttori specializzati in barche a vela e l’esperto – o neofita – “marinaio”.

Per concludere non poteva mancare la sezione *Future* in cui sono **esposti progetti e prototipi di droni, stampanti 3D e sistemi ibridi**; questo nuovo settore esplora il futuro delle tecnologie dello yachting così da rendere la passione per il mare sempre più piacevole e sicura.