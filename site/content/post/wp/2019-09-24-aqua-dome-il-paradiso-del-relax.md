---
id: 11836
title: 'Aqua Dome: il paradiso del relax'
author: Redazione
type: "post"
guid: http://progressonline.it/?p=11836
url: "/?p=11836"
colormag_page_layout:
- default_layout
categories: "['VIAGGI']"
tags: "['aqua dome']"
---

*Benvenuti in **Ötztal**: montagne, cascate, sentieri e immense distese di verde vi accoglieranno in un paesaggio incantato. Ma è solo l’inizio. Qui sorge **Aqua Dome**, un complesso termale avveniristico, completamente integrato con la natura, che vi farà provare cosa significa davvero essere in paradiso*

![](https://progressonline.it/wp-content/uploads/2019/09/acqua-dome-2-300x172.jpg)«*Ciascuno poteva raggiungere la beatitudine nel modo a lui più confacente. Fare il bagno e la sauna, giocare a palla, curarsi il corpo, mangiare e bere, chiacchierare con gli altri frequentatori delle terme, ascoltare i discorsi, leggere nella biblioteca delle terme, apprezzarne i tesori artistici, mettersi d’accordo per la cena o per un banchetto, o semplicemente girellare per osservare il colorato andirivieni degli altri; chi aveva tempo a sufficienza, si tratteneva parecchie ore in questi centri del tempo libero, e a qualcuno piaceva tanto il vino servito nel bar delle terme che le lasciava barcolland*o». Questo scriveva Karl-Wilhelm Weeber delle terme romane, in un volume uscito più di vent’anni fa che si proponeva di descrivere tutti gli aspetti della vita quotidiana nell’antica Roma, di cui le terme costituivano una parte importantissima. E oltre agli antichi romani, sembrano averlo capito anche i creatori di **Aqua Dome**, una struttura termale immersa nel cuore del Tirolo austriaco che unisce incantevoli atmosfere alpine con architetture all’avanguardia. Oltre a un perfetto equilibrio fra acciaio e pietra, **Aqua Dome** crea uno straordinario connubio di aria e acqua: all’interno due grandi piscine coperte e riscaldate (la temperatura è di 34°-36°, il fondale di 1,35 metri) sono l’ideale per il nuoto e per il relax. E ancora, cascate d’acqua e idromassaggio, solarium, oasi termali e confortevoli sale di riposo con un’imponente facciata in vetro, che regala una vista mozzafiato delle Alpi austriache.

All’esterno, un vero e proprio centro termale all’aperto costituito da tre piscine rialzate, sostenute da un impianto architettonico d’avanguardia e collegate da una scala interna rivestita da una impressionante piramide di vetro luminoso, a formare un tutt’uno con il suggestivo panorama alpino, da godere su piacevoli panchine con idromassaggio, a bordo di ogni piscina. Particolarmente rilassante la vasca salina, resa ancora più gradevole da una distensiva musica subacquea e da sorprendenti effetti di luce.

Dopo il bagno, si passa al purificatorio mondo delle saune: dalla rustica “*Loftsauna*” in legno e pietra (temperatura 60°-90°) alla “*Schluchtensauna*” con splendida vista sulla valle dell’Ötztal (90°-100°), dalla “*Erdsauna*”, una casetta in legno di pino seminterrata (90°) alla “*Heustadlsauna*”, la sauna del fienile che richiama il fascino rurale tirolese (70° C). E poi, i bagni: “*Soledampfbad*”, accattivante bagno di vapore salino costruito con pietra grigia (45°), “*Kräuterbadl*”, un catartico bagno alle erbe (50°), “*Dampfdom*”, rigenerante bagno di vapore a 45°. A conclusione, la zona relax “*Zirbenwärme*” con dieci lettini a infrarossi circondati da legno di cembro, musica rilassante e irresistibile profumo di cembro. L’esclusiva SPA 3000, su due piani, presenta spazi ariosi, aree relax individuali (degne di nota le vasche idromassaggio “Längenfelder Badl’n”, per rilassarsi con le calde acque termali in comodi lettini subacquei e godere della suggestiva vista delle Alpi austriache) e una spaziosa zona bar per acquistare bevande e snack. Completo relax anche per le coppie, che possono prenotare la spa privata per tre o quattro ore in esclusiva e rilassarsi nella sauna finlandese, in una lussuosa vasca Bovi idromassaggio e nelle sale per massaggi.

**La giornata tipo di chi sceglie un weekend di relax ad Aqua Dome.![](https://progressonline.it/wp-content/uploads/2019/09/dome-2-300x191.jpg)**

Dopo il piacevole risveglio con vista sulle montagne, l’hotel offre una ricca colazione a buffet con piatti tipici: dolce, salato, piatti freddi e cucinati al momento.

La mattina è il momento ideale per avventurarsi alla scoperta delle meraviglie tirolesi: è possibile fare escursioni, arrampicate, giri in mountain bike attraverso verdi vallate e rigidi pendii.

**Una forza della natura**

Imperdibile la Stuibenfall, a Umhausen nella valle Ötztal, la cascata più grande e più bella del Tirolo che coi suoi 159 metri rappresenta un’attrazione unica. Attraverso sentieri immersi nei boschi alpini, una costruzione di circa settecento scalini e un ponte sospeso di ottanta metri, si può raggiungere il punto di partenza della cascata e godere di una meravigliosa vista su tutta la vallata.

Osservare l’acqua che scende con una potenza minacciosa da rocce ormai lisce come la seta è un’esperienza ipnotica. I fiotti d’acqua saltano nel frastuono, i più piccoli rimangono indietro e altri fuggono in alto creando minuscoli arcobaleni che durano appena il tempo di metterli a fuoco.

Dal parcheggio presso il paese di Oetzi a Umhausen parte il sentiero che raggiunge il ponte di ferro. La durata del trekking è di poco più di un’ora.

I più avventurosi potranno raggiungere la cascata lungo una ferrata di media difficoltà che parte dallo stesso parcheggio (tempo di percorrenza un’ora).

**007 è stato qui**

Interessante anche lo 007 Elements Museum, avveniristica installazione cinematografica a oltre 3000 metri di altezza, dedicata al film “Spectre” e agli altri capitoli dei ventiquattro film di James Bond con una vista spettacolare sulle montagne della valle Ötztal.

**Finire in bellezza**

Una volta tornati in hotel per il pranzo, si può beneficiare degli innumerevoli trattamenti previsti per rifocillare corpo e mente: erbe profumate, bagni purificanti, minerali tonificanti vi accompagneranno fino all’ora del cocktail, quando ci si potrà concedere un rinfrescante aperitivo a bordo piscina.

La cena, sempre nella formula del buffet, presenta una varietà di pietanze tipiche: dalla carne al pesce ai formaggi sino ai pregiati vini austriaci. E dopo cena, per chi volesse nuotare e godersi il relax serale, lo stabilimento rimane aperto sino alle 23.

Le attività offerte da Aqua Dome sono davvero così ampie che, come scriveva Karl-Wilhelm Weeber, ciascuno può «raggiungere la beatitudine nel modo a lui più confacente».

Per informazioni:

**AQUA DOME**

Tirol Spa Längenfeld, Oberlängenfeld 140, A-6444 Längenfeld

Tel: +43 5253 6400

WEB: [www.aqua-dome.at](https://www.aqua-dome.at/)

**Ötztal Tourismus**

Gemeindestraße 4 – 6450 Sölden

Tel: [+43 572 00-0](tel:004357200200)

E-mail: <info@oetztal.com>

WEB: [www.oetztal.com](https://www.oetztal.com)

*Luigi Greco*