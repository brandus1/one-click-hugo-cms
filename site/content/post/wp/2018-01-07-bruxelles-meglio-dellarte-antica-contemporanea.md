---
id: 7617
title: "A Bruxelles il meglio dell\u2019arte antica e contemporanea"
author: Redazione
type: "post"
guid: http://progressonline.it/?p=7617
url: "/?p=7617"
colormag_page_layout:
- default_layout
categories: "['CULTURA E SPETTACOLO', 'SLIDE']"
tags: "['Abruzzo', 'arte antica mostra', 'Brafa', 'Brafa 2018', 'Brafa art fair', 'Bruxelles mostra arte']"
---

![](https://progressonline.it/wp-content/uploads/2017/12/brafa-2017-view-of-brafa-2017-entrance-copy-a2pix-21204-300x200.jpg)**Dal 27 gennaio al 4 febbraio Bruxelles sarà la capitale europea dell’arte e dell’antiquariato**. **Brafa Art Fair**, la più antica fiera d’arte d’Europa, si ripropone per la 63esima edizione affermandosi come il place to be per tutti gli appassionati del genere. La città belga tornerà ad essere il principale centro d’arte, antiquariato e collezionismo: presenti opere (destinate alla vendita) da ogni parte del mondo e da ogni epoca che rispondono a due fondamentali requisiti: **qualità e autenticità**. Una mostra che resiste rinnovandosi di anno in anno, ma continuando a registrare un numero sempre maggiore di visitatori. Un evento unico nel suo genere, che **affianca fumetti d’autore e oggetti antichi, manoscritti e sculture, gioielli e ceramiche: il fascino dell’arte antica e contemporanea**, declinata in tutte le sue sfaccettature e forme, sopravvive anche all’epoca dei social.

**Brafa Art Fair** vive di questo: degli oggetti d’arte più disparati, contemporanei o antichi, di carta o marmo, purché rispettino i rigidi canoni di qualità e originalità che sono alla base dell’evento di Bruxelles.  
134 le gallerie internazionali presenti provenienti da 16 nazioni, con il nostro Paese rappresentato da 4 maison di lusso come **Italia Chiale Fine Art, Il Quadrifoglio-Brun Fine Art, Robertaebasta e Theatrum Mundi**. Pittura, fotografie, libri: al Brafa la varietà dei pezzi che si possono trovare è praticamente incalcolabile.  
Grande l’entusiasmo del Presidente del Brafa, Harold t’Kint de Roodenbeke: “Siamo particolarmente contenti delle gallerie selezionate per l’edizione 2018” ha detto. “Penso che il livello qualitativo proposto quest’anno sia il più alto di sempre specie a livello internazionale. Tra l’altro, per la prima volta, abbiamo chiuso le adesioni a giugno! Non siamo un ente fieristico e vogliamo mantenere il numero degli espositori in questa dimensione, privilegiando la qualità”

![](https://progressonline.it/wp-content/uploads/2017/12/christo-300x217.jpg)**Protagonista l’arte a tutto tondo**, opere di ogni periodo storico che comprendono anche lavori tribali, gioielleria, numismatica e oggetti che ripercorrono la storia artistica internazionale dal Medioevo sino al contemporaneo. Importante esponente proprio del contemporaneo è **Christo** che, dopo aver installato sul Lago d’Iseo la famosa passerella, esporrà a Bruxelles l’opera “***Three Store Fronts***”, storica scultura da lui realizzata tra il 1965 ed il 1966. Costruita con elementi recuperati nelle discariche e tra i resti di edifici demoliti, con i suoi 14 metri di lunghezza e 2,5 metri di altezza è l’opera più grande mai esposta all’evento.

L’imponente realizzazione è stata presentata per la prima volta in Olanda al Van Abbemuseum di Eindhoven, nel 2001, invece, è stata esposta al Martin-Gropius-Bau di Berlino. L’opera intende riprodurre le facciate dei negozi che popolano le nostre città, con una serie di vetrine contenenti drappi: si tratta di una creazione dotata di forte senso architettonico, che Christo e la moglie Jeanne-Claude hanno concepito durante la loro permanenza a New York, ispirati dai grattacieli della Grande Mela. Gioca invece in casa il personaggio belga di **Tintin**, protagonista dell’omonimo fumetto, le cui tavole sono esposte negli spazi del Tour&amp;Taxis di Bruxelles.

![](https://progressonline.it/wp-content/uploads/2017/12/brafa2018-belgian-fine-comic-herg-tavola-tintin-1968-300x224.jpg)È la Belgian Fine Comic Strip Gallery a dedicare ampia visibilità non solo alle tavole di Tintin firmate Hergé, ma anche alle opere di Peyo e Hugo Pratt. Espongono al Brafa, inoltre, quattro maison specializzate in gioielli antichi: Bernard Bouisset (Francia), Galerie Montaigne (Monaco), Chamarande ed Epoque Fine Jewels (Belgio).

Quest’ultima esporrà un **pendente Art Nouveau di René Lalique** realizzato in oro, diamanti e ciondolo in quarzo citrino decorato con smalti e pannelli in vetro incisi con le immagini di due ninfe. Ogni giorno alle 15 è possibile partecipare alle visite guidate. Alle 16, invece, viene proposta una conferenza di approfondimento con curatori ed esperti.

BRAFA 2018 – Edizione 63  
Da sabato 27 gennaio a domenica 4 febbraio al Tour &amp; Taxis, Avenue du Port 88, Bruxelles  
Orari: 11-19  
Ingressi: intero 25 €, under 16 gratuito, under 26  
e gruppi (minimo 10 persone) 10 €  
Info e biglietti: brafa.art

![](https://progressonline.it/wp-content/uploads/2017/12/Cattura-2.png) ![](https://progressonline.it/wp-content/uploads/2017/12/Cattura2-1-300x164.png) ![](https://progressonline.it/wp-content/uploads/2017/12/Cattura4-300x144.png) ![](https://progressonline.it/wp-content/uploads/2017/12/Cattura1-1-300x163.png) ![](https://progressonline.it/wp-content/uploads/2017/12/Cattura3-300x160.png) ![](https://progressonline.it/wp-content/uploads/2017/12/brafa-art-1-300x231.png)