---
id: 2282
title: Giovani designer per le nuove calzature
author: Redazione
type: "post"
guid: http://progressonline.it/2011/02/01/giovani-designer-per-le-nuove-calzature/
url: "/?p=2282"
post_views_count:
- '4'
- '4'
categories: "['CULTURA E SPETTACOLO']"
---

Parte **Wannabe Designer**, alla ricerca dei migliori talenti tra giovani designer e modellisti tra gli istituti italiani specializzati. E’ un’iniziativa presentata da **ANCI**, da sempre in prima linea nel dare risalto alle tematiche della formazione e della valorizzazione del talento, attraverso le pagine del proprio [sito web](https://www.ancionline.com) www.ancionline.com. Ai designer sarà chiesto di sviluppare modelli che illustrino le tendenze Moda Calzature Uomo e Donna per la nuova stagione.

Molti istituti prestigiosi come Marangoni, Moda Burgo, Modapelle, Naba, Politecnico Calzaturiero e Polimoda hanno aderito al progetto, inviando numerosi elaborati. I migliori, scelti dai consulenti di ANCI Orietta Pelizzari e Aldo Premoli, saranno sottoposti al giudizio di due diverse commissioni, una composta da giornalisti e l’altra dagli operatori del settore che si collegheranno al link “Wannabe Designer” del sito web. Ogni giuria decreterà un vincitore, che verrà premiato durante un incontro appositamente organizzato nello Spazio I love Italian Shoes di Micam ShoEvent di marzo.

I concetti di innovazione e partecipazione, vero cuore pulsante del progetto Wannabe Designer, hanno anche ispirato l’idea della nuova sezione Moda all’interno del sito di ANCI: una serie di pagine ricche e costantemente aggiornate, pensate per monitorare e restare al passo con le tendenze della moda internazionale.

I contenuti, organizzati in 6 differenti sezioni (Tendenze Moda, Reloaded, Report form cities, Pick of the month, Opinions, Wannabe designers e Upcoming designers), sono proposti da professionisti ed esperti di moda in modo da offrire una sintesi ragionata e fruibile non solo dagli associati, ma anche da tutti gli operatori del settore interessati a restare aggiornati sulle ultime novità.