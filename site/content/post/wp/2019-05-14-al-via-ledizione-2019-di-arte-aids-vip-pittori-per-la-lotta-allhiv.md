---
id: 11255
title: "Al via l\u2019edizione 2019 di \u201CArte &#038; AIDS\u201D. Vip pittori per\
  \ la lotta all\u2019Hiv"
author: Redazione
type: "post"
guid: http://progressonline.it/?p=11255
url: "/?p=11255"
colormag_page_layout:
- default_layout
categories: "['CULTURA E SPETTACOLO']"
tags: "['Aids', 'arte &amp; aids', 'artisti', 'hiv', 'Roma']"
---

La lotta all’Aids si fa anche a colpi di pennello. Si è tenuta questa mattina, nell’Aula Magna dell’**Accademia delle Belle Arti di Roma** la presentazione alla stampa dell’edizione 2019 di **“Arte &amp; AIDS”**, la **campagna** di **Anlaids Lazio** ideata per sostenere progetti di sensibilizzazione e prevenzione nella lotta all’**AIDS**.

![](https://progressonline.it/wp-content/uploads/2019/05/unnamed-1024x684.jpg)Anche quest’anno artisti, creativi e personalità di diversi settori saranno alle prese con tavolozza e pennello per realizzare delle ‘opere’ da trasformare in uno strumento di raccolta fondi: dipinti, ma anche disegni, foto e collage realizzati con un vero e proprio kit per pittura che saranno esposti **giovedì 13 giugno** nella favolosa cornice di **Palazzo Doria Pamphilj.** La sera del 13 giugno la storica residenza seicentesca ospiterà infatti il **Charity Gala** annuale di Anlaids Lazio, dove nel corso dell’evento le opere saranno oggetto della consueta asta benefica.

**AIDS, ALLARME GIOVANI** – Il **Lazio**, insieme a Liguria e Toscana, è tra le regioni italiane con le più alte incidenze di infezione da Hiv. La riduzione di attenzione mediatica verso la malattia, non ancora debellata e per la quale non esiste ad oggi una cura per la guarigione definitiva, ha creato una generale disinformazione soprattutto tra i giovani, i più esposti secondo l’ultimo bollettino dell’Istituto Superiore di Sanità. Anche se in Italia si registra una lieve diminuzione dei casi di nuove infezioni da Hiv, il calo è minimo rispetto alla fascia dei giovani sotto i 25 anni, sintomo del fatto che è diminuita la percezione del rischio di trasmissione soprattutto tra i ragazzi: in questa fascia di età la diffusione della malattia diminuisce più lentamente rispetto che nelle altre fasce d’età, situazione su cui incide anche una scarsa propensione a ricorrere al test e il mancato uso del profilattico, che tra i giovanissimi può arrivare a superare il 50%. Pochissimi progressi dunque, che in assenza di investimenti in programmi di prevenzione, sensibilizzazione, diagnosi e cura rischierebbero addirittura di aggravare il quadro attuale.

Promuovere prevenzione e sensibilizzare l’opinione pubblica sulle problematiche sociali connesse all’Aids sono gli obiettivi dell’iniziativa “Arte &amp; AIDS” attraverso la quale Anlaids Lazio coinvolge artisti e personalità nella realizzazione di un lavoro creativo da trasformare in uno strumento di raccolta fondi. Ricevuto un vero e proprio kit per pittura offerto da **Vertecchi e Maimeri** completo di tela, tavolozza, colori e pennelli, le celebrities danno vita a opere ispirate ai temi della prevenzione, dell’amore e del rispetto verso gli altri, della lotta alla discriminazione e del sostegno a chi soffre.  
**Giovedì 13 giugno** le opere dei ‘Vip’ saranno esposte negli spazi di **Palazzo Doria Pamphilj**, che in serata farà da cornice all’esclusivo Charity Gala annuale di Anlaids Lazio, nel corso del quale i dipinti diventeranno oggetto della consueta asta benefica. Tutti i lavori creativi saranno inoltre riprodotti su delle speciali t-shirt acquistabili online sul sito [www.arteanlaidslazio.net](https://gianlucameola.us17.list-manage.com/track/click?u=c95ccee144debc019589becab&id=2c26b50396&e=59394573e4).

**IL CHARITY GALA** – La serata di Gala nell’incomparabile scenario di Palazzo Doria Pamphilj è ormai un appuntamento prezioso e consolidato per richiamare l’attenzione sul tema dell’Aids, un evento di grande valore sociale e culturale che unisce la raccolta fondi all’intrattenimento. Dopo il successo della passata edizione, l’evento del prossimo 13 giugno si annuncia ricco di novità, con un parterre di personalità d’eccezione e tante iniziative speciali: anche quest’anno la regia della serata sarà a cura di **Matteo Corvino**, designer e organizzatore di spettacoli teatrali e grandi eventi, così come la cena della serata di Gala porterà ancora la firma dello Chef stellato **Giuseppe Di Iorio**. “Arte &amp; AIDS” rinnova inoltre il sodalizio con l’**Accademia di Belle Arti di Roma**: gli studenti della prestigiosa istituzione romana di alta formazione artistica, con l’aiuto dei docenti e la supervisione di Matteo Corvino, realizzeranno i decori e gli elementi scenografici del Charity Gala e impreziosiranno la serata con live painting ed una sfilata di capsule collection realizzate per l’occasione. Da quest’anno anche lo **IED Istituto Europeo di Design** supporterà “Arte &amp; AIDS” curando l’area digital dell’intero progetto. Il Charity Gala del 13 giugno vedrà come di consueto il sostegno del Main Sponsor **Trust Doria Pamphilj.**

**I PROTAGONISTI** – Dopo il successo dello scorso anno che ha visto tra i ‘pittori’ d’eccezione anche **Alessandro Preziosi**, **Filippo Magnini**, **Luca Zingaretti**, **Luisa Ranieri**, **Paolo Sorrentino** e **Ornella Muti**, sono già tantissimi gli artisti e le personalità che si preparano alla nuova edizione: da **Pierfrancesco Favino** e **Anna Ferzetti** a **Giorgio Marchesi**, **Ferzan Ozpetek,Martina Stella**, passando per **Max Giusti** e **Costantino della Gherardesca**, i cantautori **Briga** e **Nina Zilli**, il rapper **Gemello**, la pluricampionessa mondiale di scherma **Arianna Errigo**, **Diana Del Bufalo**, **Federica Cacciola**, **Andrea Delogu**, **Giulia Bevilacqua** e tanti altri nomi che saranno svelati nelle prossime settimane.