---
id: 6789
title: 'Harry Potter: a Londra la mostra per i 20 anni dall&#8217;uscita del primo
  libro'
author: Redazione
type: "post"
guid: http://progressonline.it/?p=6789
url: "/?p=6789"
colormag_page_layout:
- default_layout
categories: "['CULTURA E SPETTACOLO', 'SLIDE']"
tags: "['Harry Potter', 'Londra', 'mostra', 'mostra Harry Potter', 'Mostra Harry Potter Londra', 'Pietra Filosofale']"
---

![](https://progressonline.it/wp-content/uploads/2017/10/Hogwarts_Castle_7119191451-300x199.jpg)**20 anni sono passati dall’uscita del primo libro.** Molti di noi erano solo dei bambini col sogno di essere dei maghetti e che hanno visto il loro desiderio realizzato, su carta prima e sul grande schermo poi, grazie alla saga di **Harry Potter**. Molti di noi sono cresciuti assieme a quei ragazzini, poi ragazzi, infine adulti, che per 7 (+1) libri e 8 film hanno permesso alla magia di diventare reale, di assottigliare quel confine che esiste tra ciò che è vero e ciò che è fantastico.

**Sono passati 20 anni da quando i ragazzi britannici iniziarono a** **sfogliare per la prima volta il primo storico libro di Harry Potter**. La *Pietra Filosofale* è stata, appunto, la prima pietra di un qualcosa di molto più grande, il primo passo verso la leggenda dell’editoria e del cinema per la fortunata serie ideata e trascritta da **J. K. Rowling**. Due decenni da quando un piccolo **Harry** **lasciava il mondo dei babbani** in cui era stato “rinchiuso” fino ai 10 anni prima di approcciarsi finalmente con quel fantastico, anzi magico, universo che in **Hogwarts** vedeva la sua massima espressione.

Per capire il successo planetario dell’opera basti pensare che dalla pubblicazione de “*La Pietra Filosofale*” **sono state vendute milioni di copie tradotte in 77 lingue,** tra le quali anche latino e greco antico.  
Tra incantesimi, magie, scontri e pozioni i piccoli **Harry, Ron ed Hermione sono cresciuti** e molti di noi, che in questi anni hanno continuato a seguire le vicissitudini dei maghetti, sono diventati adulti assieme a loro.  
Proprio quest’anno cade il ventennale dall’uscita del primo Harry Potter: nel 1997 nelle edicole inglesi compariva il capitolo numero 1 della saga che in breve tempo oltre a popolare le librerie avrebbe anche riempito le sale cinematografiche.

A **Londra** per l’occasione è stata inaugurata una mostra ad hoc: **dal 20 ottobre al 28 febbraio infatti presso la British Library**, una delle più antiche librerie della capitale, **sarà allestita un’esposizione legata alla saga di magia più famosa**. Per tutti coloro che ancora attendono la lettera di Hogwarts e per chi sogna di attraversare il binario 9 e 3/4 della stazione londinese questo sarà un evento imperdibile per entrare di nuovo a contatto col magico mondo di Harry Potter.

All’interno della mostra tutti i fan potranno entrare in diretto contatto con **personaggi, storie, piccoli “tesori” e gadget** originali forniti anche dalla stessa autrice della saga. Sia la Rowling che la casa editrice londinese Bloomsbury (che ha pubblicato i libri) hanno infatti deciso di collaborare con la British Library per fornire materiali a tema per la mostra.

Tra manuali di difesa contro le arti oscure, testi di ricette di pozioni magiche e antichi libri sulla storia della magia (scritti prima della nascita di Silente) tutti i fan potranno percorrere la storia non solo legata alle vicende di Harry Potter, ma anche di tutto ciò che riguarda il mondo della magia prima e dopo le avventure del ragazzo del numero 4 di Privet Drive.

Non mancheranno poi gadget dalla produzione di *The Cursed Child* e di *Animali Fantastici e dove trovarli*, così come giochi interattivi, grazie ai quali si possono creare pozioni e incantesimi.  
**20 anni dopo, insomma, la magia è pronta a ripetersi…**