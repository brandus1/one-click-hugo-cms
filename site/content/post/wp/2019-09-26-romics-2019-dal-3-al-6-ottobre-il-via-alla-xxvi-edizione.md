---
id: 11847
title: 'Romics 2019: dal 3 al 6 ottobre il via alla XXVI edizione'
author: Redazione
type: "post"
guid: http://progressonline.it/?p=11847
url: "/?p=11847"
colormag_page_layout:
- default_layout
categories: "['CULTURA E SPETTACOLO']"
tags: "['Romics']"
---

Torna ancora una volta **Romics**, nel suo consueto appuntamento autunnale, che avrà luogo quest’anno **dal 3 al 6 ottobre**, sempre nella storica cornice della **Nuova Fiera Di Roma**.

Dal programma e dagli annunci appena fatti, sembra che **Romics** abbia tutta l’intenzione di rinnovarsi, e sfodera una serie di assi nella manica.

Si inizia con gli ospiti di spicco, tra i quali i vincitori del **Romics D’Oro**: **Altan**, noto vignettista e creatore de *La Pimpa*; **Tito Faraci**, autore che ha lavorato per *Topolino, Tex, Diabolik, Dylan Dog, Magico Vento* e anche per le più importanti case americane; **Federico Bertolucci**, talento nostrano incontenibile e apprezzato in tutto il mondo, è stato candidato più volte agli *Eisner Awards*; **Stuart Penn** uno dei *Visual Effects Supervisor* più richiesti, ha lavorato per *Gravity* di Alfonso Cuaròn, *Avengers: Endgame* e *Avatar* di James Cameron.

<figure aria-describedby="caption-attachment-11901" class="wp-caption alignleft" id="attachment_11901" style="width: 484px">![](https://progressonline.it/wp-content/uploads/2019/09/IMG_3147-1024x768.jpg)<figcaption class="wp-caption-text" id="caption-attachment-11901">Foto dalla conferenza stampa di presentazione di Romics</figcaption></figure>

Ma questi sono solo alcuni dei grandi nomi presenti quest’anno. **Verrà dato largo spazio infatti alle eccellenze italiane**, soprattutto quello del fumetto, con incontri dedicati appunto alle matite italiane, nei quali si potrà ascoltare i pensieri e le esperienze degli esperti di questo settore.

In più, i grandi disegnatori italiani affolleranno **l’Artist Alley**, spazio in cui potranno disegnare ed incontrare i propri fan.

Tra le mostre presenti invece, sarà dedicata particolare attenzione a quella che celebrerà i **100 anni dalla nascita di Furio Scalpelli**, che oltre ad essere un rinomato sceneggiatore, è stato un prolifico vignettista. La mostra infatti, conterrà **200 originali**.

Sempre parlando di fumetti e illustrazione verranno presentate diverse anteprime dalle più importanti case editrici, ci sarà l’area dedicata agli editori e quella agli autori emergenti, e si terranno numerose conferenze che sviscereranno gli argomenti più disparati. Tutto nella cornice della **Comics City**.

Ma **Romics** non è solo fumetti. Con particolare orgoglio è stato annunciato **Romics Innovation Lab for Creativity**, in collaborazione con *l’Università di Roma la Sapienza*, evento nel quale si discuterà delle possibilità di innovazione attraverso i mezzi d’intrattenimento. In questa **XXVI edizione**, verrà anche messo in atto un grande rinnovamento del **Pala Games**, grazie alla collaborazione con **Mkers**, startup innovativa leader del settore **eSport** italiano, che porterà tornei, una **Royal Rumble** in una vera gabbia per MMA, decine di postazione di gioco, ma soprattutto incontri ed ospiti che forniranno spunti di discussione, riflessione e anche divertimento al di fuori della semplice attività di gioco.

Per quanto riguarda il **cinema** invece, saranno presenti i grandi titoli del momento, con particolare attenzione al ritorno di *Terminator*, ed un’area dedicata a **Stephen King**, con *Shining* e l’imminente uscita di *Dr. Sleep*.

Sarà presente anche il **cinema italiano**, con alcuni degli ultimi film e cortometraggi in uscita, ed anche incontri dedicati al mondo dei doppiatori.

Non potrà poi mancare l’universo dei **cosplayer**, che ogni edizione porta appassionati da tutta Italia a riunirsi tra i padiglioni di **Romics**, chi per semplice divertimento, chi nella speranza di poter vincere il **Romics Cosplay Award**, durante il quale saranno fatte anche le selezioni per il *World Cosplay Summit di Nagoya* del 2020 e l’*EuroCosplay* di Londra 2020. Insomma, ce n’è per tutti i gusti, e questa è solo la punta dell’iceberg di ciò che **Romics** si sta preparando ad offrire.

Per poter consultare il programma completo con tutti gli ospiti basterà andare sul [sito ufficiale](https://www.romics.it/), e prepararsi per quella che promette di essere un’edizione esplosiva.

Antea Ruggero