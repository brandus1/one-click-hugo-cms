---
id: 4282
title: 'Natale a tavola: 3 milioni gli italiani a caccia di sconti sul web'
author: Redazione
type: "post"
guid: http://progressonline.it/2012/12/04/natale-a-tavola-3-milioni-gli-italiani-a-caccia-di-sconti-sul-web/
url: "/?p=4282"
post_views_count:
- '17'
- '17'
categories: "['ATTUALITÀ']"
---

**Pur di non rinunciare al piacere di una tavola ricca,** per le festività gli italiani riempiranno i carrelli della spesa favorendo i prodotti in promozione. Una ricerca del customer care portal TamTamOfferte rivela che, nel periodo prefestivo, sono già più di 3 milioni i consumatori a caccia di sconti natalizi sul web (contro i 7 milioni dell’intero 2012), 2,8 milioni i prodotti cliccati online e oltre mezzo milione le ricerche effettuate per un totale di 280 mila volantini visualizzati. Sono oltre il 55% le famiglie che già si affidano ai volantini per pianificare gli acquisti. Il crescente numero di depliant promozionali, però, confonde il consumatore sull’acquisto piuttosto che indirizzare. Come dimostrato da uno studio svolto da Nielsen in collaborazione con l’Università di Parma, l’elevato numero di pagine, l’affollamento dei prodotti per pagina e la frequenza eccessiva di distribuzione del volantino stesso riduce sia l’attenzione sia il ricordo della promozione.

**Attratti dalla possibilità di risparmiare facilmente**, sempre più spesso gli italiani scelgono di affidarsi a portali studiati ad hoc per scovare le offerte più convenienti tra quelle attive nella propria città, sui prodotti di maggiore interesse. Uno studio condotto sulle abitudini natalizie degli europei prevede che, quest’anno, più del 40% dei consumatori si informerà online su prezzi e qualità dei prodotti prima dell’acquisto (dati Deloitte). Calcolatrice e mouse alla mano, anche gli italiani per questo Natale cambiano il modo di fare la spesa.

**“Il valore di mercato dei beni in promozione è altissimo** e il risparmio garantito dagli sconti è altrettanto consistente – spiega Arcangelo Di Cienzo, amministratore di TamTamOfferte – Ogni anno, circolano 12 miliardi di volantini che generano inevitabilmente una vera e propria giungla di offerte. Per il consumatore diventa necessario affidarsi a portali specializzati per cercare prodotti specifici e organizzarne le promozioni. Grazie a questi strumenti, il conto della spesa si abbassa dai 1.500 ai 3.000 euro in un anno, in media dal 20% al 60% sugli alimentari rispetto ai prezzi di listino e dal 10% al 50% sugli altri prodotti”.

**Non stupisce che, a cavallo delle feste**, siano proprio le promozioni alimentari ad essere più cliccate per aggiudicarsi i prodotti migliori ai prezzi più convenienti. Oltre un terzo del budget medio a disposizione delle famiglie, infatti, sarà dedicato a cibi e bevande: circa 197 euro dei 551 euro complessivi (dati Coldiretti). Per il menù di Natale e Capodanno, le scelte dei consumatori si orienteranno sulla tradizione enogastronomica nostrana: carne e vini italiani, pasta fresca all’uovo, formaggi, frutta e verdura di stagione con le immancabili arance, clementine e castagne a farla da padrone. Nelle liste della spesa già compilate, circa 32 mila, anche i classici pandoro e panettone, torrone e praline accompagnati da spumante e liquori made in italy (dati TamTamOfferte). Anche i dati relativi alle catene della Grande Distribuzione confermano la tendenza dei consumatori a ricercare prodotti alimentari e per la casa. Tra i volantini più visualizzati spiccano Carrefour, Panorama e Acqua &amp; Sapone con più di 130 mila click ciascuno, seguiti a breve distanza da Eurospin (90mila) e Conforama (65mila).

**Nella ricerca delle promozioni online, sono Roma, Milano e Napoli** le città del risparmio con rispettivamente 89.500, 64.497 e 30.940 utenti che nell’ultimo periodo hanno utilizzato TamTamOfferte per organizzare la spesa. Seguono a distanza Torino (23mila), Bari (16.200), Firenze (14.600), Catania (14.250)e Bologna (12.800). Una buona fetta di visitatori, un milione e 186mila, arriva anche dal segmento mobile che sfrutta la geolocalizzazione e le mappe per consigliare le offerte in base alla posizione in cui ci si trova. In particolare, 626mila da iPhone e 519mila da dispositivi Android.