---
id: 4300
title: 'Attack nella Capitale: &quot;Ma l&#039;uomo giusto per Roma?&quot;'
author: Redazione
type: "post"
guid: http://progressonline.it/2012/10/15/attack-nella-capitale-ma-luomo-giusto-per-roma/
url: "/?p=4300"
post_views_count:
- '24'
- '24'
categories: "['ATTUALITÀ']"
---

**Roma, 15 ottobre 2012, ore 7.30 del mattino.** Il sole sorge sulla capitale, ancor prima del temporale che presto colpirà la città. E su tutte le statue di Roma compare un cartello con un messaggio semplice e diretto. Una domanda: “Ma l’uomo giusto per Roma?”.

**Gli 80 busti del Gianicolo, gli oltre 200 del Pincio** e le statue di Trilussa e di Madama Lucrezia, unica statua femminile romana insieme a quella di Santa Caterina al Pincio, sono stati i protagonisti involontari di questo attack che nella notte ha colpito la Capitale. I primi testimoni involontari dell’iniziativa, alcuni appassionati di jogging mattutino. Presi dalla curiosità, gli spettatori hanno passato in rassegna i busti studiando il messaggio lasciato al collo delle statue. E sotto la domanda, un hashtag di twitter: #uomogiustoperroma, probabilmente inserito per far partire anche il tormentone sul web.

**Tra le prime voci dell’alba,** sono in molti ad aver subito pensato ad un messaggio politico. Dopo lo scandalo della Regione Lazio e le mille voci che si rincorrono tra web e quotidiani, i nomi concreti dei possibili candidati a Sindaco di Roma sono, infatti, ancora pochi e incerti. E forse la coscienza storica e culturale della città vuole sapere e si domanda chi possa essere l’uomo giusto per Roma.

**Per altri, invece, il blitz sarebbe diretto proprio al Sindaco Alemanno,** al centro del dibattito cittadino proprio nella giornata di oggi a causa del terribile temporale previsto e delle manovre messe in atto per fronteggiare il possibile allagamento della Capitale. Intanto, le prime foto stanno iniziando a circolare sul web attraverso i social media, in attesa di capire chi si nasconda dietro questa iniziativa. Alle 10.30, i cartelli sono stati rimossi dagli stessi artefici del blitz. Un messaggio forte, ma anche un grande rispetto per la cultura e per la città di Roma, che ha portato gli organizzatori a rimettere tutto in ordine prima ancora dell’intervento dell’Ama.