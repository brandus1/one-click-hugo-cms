---
id: 3890
title: Ad Abu Dhabi tutto il lusso di Rolls Royce
author: Redazione
type: "post"
guid: http://progressonline.it/2010/04/02/ad-abu-dhabi-tutto-il-lusso-di-rolls-royce/
url: "/?p=3890"
post_views_count:
- '16'
- '16'
categories: "['AUTO']"
---

**Inaugurato ad Abu Dhabi,** negli Emirati Arabi, un nuovo lussuoso showroom Rolls Royce. A rendere la notizia un evento stra-ordinario, nella Patria dove l’ordinario è caratterizzato da paradisi fiscali, sceicchi, auto di lusso e oro nero, è: la dimensione della struttura.

**Novecento metri quadrati di area espositiva** ( la più estesa del pianeta ) che dà lustro a cinque vetture. Inoltre, c’è spazio anche per un’area destinata all’officina, un raffinato bar e, infine, una sala dedicata agli allestimenti personalizzabili dal cliente. Qui, la personalizzazione della propria Rolls Royce avviene attraverso la messa a disposizione di diversi campioni, dai colori della carrozzeria, ai materiali di rivestimento e rifinitura.

**L’obiettivo dell’azienda è coinvolgere il cliente**, offrendo l’opportunità di sperimentare un’intera esperienza, un vissuto ricco e, al contempo, autentico. Il processo esperienziale contribuisce a creare un legame con l’oggetto e dunque con il marchio che, come tutti i marchi di lusso, propone e vende uno stile di vita.

**“L’apertura dello showroom di Abu Dhabi** – ha dichiarato Torsten Müller-Ötvös, amministratore delegato del marchio britannico, – rappresenta un esempio della linea di nuovi showroom Rolls Royce aperti nella regione del Golfo negli ultimi diciotto mesi”.

**Torsten ha proseguito poi,** sottolineando la fiducia che l’azienda ripone nella diffusione della casa automobilistica in Medio Oriente: “ il Medio Oriente continua ad essere un tassello importante nella crescita globale del marchio, considerando anche che, nel 2010, ha rappresentato oltre il 15% del fatturato globale. E Abu Dhabi non fa eccezione”.

**Per l’occasione, la casa costruttrice**, ha presentato un modello inedito denominato: “Spirit of Ecstasy Centenary Collection Phantom Drophead Coupé”, progettato per celebrare il centenario della “Spirit of Ecstasy”, la statuetta, personificazione della vittoria, realizzata nel 1911 dal designer Charles Sykes e ispirata alla Nike alata di Samotracia. Vittoria, quella della Rolls Royce, indiscutibile nei numeri, ( i dati del 2010 pubblicati da Rolls Royce parlano di un numero di vendite passato da 1.002 a 2.711 vetture ) e nel prestigio, che continua a soddisfare la richiesta di esclusività dei suoi clienti, rappresentato in tutta la sua magnificenza dal salone fuori dal comune di Abu Dhabi.

di **Laura Saggio**