---
id: 2760
title: Note d ?autore a Lucerna
author: Redazione
type: "post"
guid: http://progressonline.it/2011/04/15/note-dautore-a-lucerna/
url: "/?p=2760"
post_views_count:
- '8'
- '8'
categories: "['CULTURA E SPETTACOLO']"
---

Dal 9 al 17 aprile 2011 a Lucerna va in scena il Festival della musica che, come ogni anno, offre la possibilità di ascoltare le più famose orchestre e i più rinomati solisti e direttori del mondo. Un appuntamento di notevole richiamo a livello internazionale che, oltre a concerti di musica classica d’alto livello, propone anche musica contemporanea ed eventi artistici indirettamente legati all’ambito musicale.

Ospiti a Pasqua, Bernard Haitink e la Chamber Orchestra of Europe che presenteranno insieme a un gruppo di solisti di razza un ciclo di tre concerti dedicati a Brahms: il “Requiem tedesco” con Sally Matthews, Christian Gerhaher e l’Arnold Schoenberg Chor; il Doppio Concerto con i fratelli Renaud e Gautier Capuçon e il Concerto per violino con il celebre violinista greco Leonidas Kavakos che interpreterà le sinfonie n. 1 e n. 2.

In occasione del suo soggiorno in Svizzera, l’Orchestra della Radio Bavarese proporrà, invece, quattro programmi: il lettone Mariss Jansons, in una delle sue rare esibizioni come direttore, dirigerà “Eugenio Onieghin”, l’opera più celebre di Ciajkovskij, e “Vita d’eroe”, l’autobiografia in musica di Richard Strauss. Poi sarà la volta della virtuosa pianista giapponese Mitsuko Uchida che eseguirà il Concerto per pianoforte n. 1 di Beethoven e Musica da Camera. Infine, il Coro della Radio Bavarese si esibirà in un programma esclusivamente a cappella.

Come un’antica tradizione risalente all’età del Barocco vuole, il Festival di Pasqua si concentrerà prevalentemente sulla musica sacra. Il direttore d’orchestra austriaco Nikolaus Harnoncourt, noto per le sue esecuzioni accurate di musica dell’era classica e precedente, interpreterà insieme all’Orchestra del Concentus Musicus Wien “La Resurrezione” di Händel. Ton Koopman e il suo Amsterdam Ensemble si esibiranno nella “Passione secondo Giovanni” di Bach, mentre Jordi Savall eseguirà il “Vespro della Beata Vergine” di Claudio Monteverdi. I concerti avranno luogo, soprattutto, nelle chiese della città di Lucerna e nella sala concerti del KKL Lucerna, progetta dal celebre architetto Jean Nouvel.

Di **Federica Vagnozzi**