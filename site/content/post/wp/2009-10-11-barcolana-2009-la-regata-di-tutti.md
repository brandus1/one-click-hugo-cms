---
id: 3431
title: Barcolana 2009, la regata di tutti
author: Redazione
type: "post"
guid: http://progressonline.it/2009/10/11/barcolana-2009-la-regata-di-tutti/
url: "/?p=3431"
post_views_count:
- '11'
- '11'
categories: "['VIAGGI']"
tags: "['eventi', 'sport']"
---

Gli organizzatori amano chiamarla “la regata di tutti”, perchè da quarantun anni mette a confronto le imbarcazioni di semplici appassionati con gli enormi scafi di veri professionisti. E’ questa la maggiore attrattiva della Barcolana, la storica regata che ogni anno permette ad oltre duemila barche a vela di ogni forma e dimensione di sfidarsi di fronte a un pubblico sempre più numeroso. Sono oltre 25.000 i velisti che parteciperanno, e quasi 250.000 le persone che faranno da pubblico a quest’evento di importanza internazionale.

Tutti gli anni, ogni seconda domenica di ottobre, una folla di amatori provenienti da tutto il mondo si sposta nella frazione triestina di Barcola e rivolge lo sguardo alle azzurre acque del Golfo di Trieste, dove la regata prende il via. Lo spettacolo è di quelli che lascia senza fiato: migliaia di bianche vele, una di fianco all’altra, che si fanno una chiazza indistinta all’interno dello splendido golfo friulano. La conformazione del territorio, poi, è ideale. Le alture dell’Altopiano Carsico tutt’intorno Trieste sembrano essere delle gradinate naturali, pronte da secoli ad accogliere il pubblico della Barcolana.

La quarantunesima edizione della regata triestina si svolgerà l’11 ottobre e le imbarcazioni partecipanti attraverseranno il golfo lungo un percorso a triangolo di 16 miglia che sconfinerà per un breve tratto in acque slovene. La formula, i canoni di iscrizione, il regolamento rimarranno immutati, in tutto e per tutto simili alle edizioni passate. E’ dal 1969 che la Società Velica di Barcola e Grignano organizza l’evento. Di anno in anno l’evento è cresciuto, fino a raggiungere i numeri delle ultime edizioni e a qualificarsi a livello internazionale. Anche quest’anno la Barcolana punta a crescere. “Dopo le celebrazioni dei quarant’anni, nel 2008 – ha dichiarato il presidente della Svbg,Gastone Novelli - abbiamo voluto costruire un evento ancora più coinvolgente. Siamo riusciti ad ampliare lo spazio a terra dedicato ai regatanti, prevedendo un maggior numero di servizi dedicati, intrattenimento, esposizione di prodotti e di servizi nautici, un più ricco parterre dedicato agli sponsor e ai velisti”.

**Aldo Gianfrate**

[**www.barcolana.it**](https://www.barcolana.it)