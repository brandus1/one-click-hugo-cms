---
id: 10138
title: Inverno ad alta quota
author: Redazione
type: "post"
guid: http://progressonline.it/?p=10138
url: "/?p=10138"
colormag_page_layout:
- default_layout
categories: "['VIAGGI']"
tags: "['mete sciistiche', 'montagne', 'sci', 'sciare']"
---

*Non aspettate altro che gettarvi a tutta velocità sulle piste più famose d’Italia? Vi sentite ambasciatori dell’arte dello “spazzaneve” ma volete ugualmente destreggiarvi in questo sport? Ecco i nostri consigli per la stagione invernale*

Le Alpi sono luogo di incontro per esperti sciatori, ma anche per i dilettanti che tentano di destreggiarsi in questo sport. E poco importa se alla fine riusciate o meno a sciare come avete programmato, potete sempre trascorrere dei momenti più “caldi” in qualche rifugio, davanti ad un caminetto acceso sorseggiando della cioccolata calda, oppure avventurarvi in qualche escursione ad alta quota.

Dunque, sia per chi in pista sogna di essere Alberto Tomba, o per chi cerca semplicemente di rimanere in piedi, il fascino della montagna è tutto da vivere.

***![](https://progressonline.it/wp-content/uploads/2018/11/Madonna_di_Campiglio_3-1024x768.jpg)Madonna di Campiglio***  
Madonna di Campiglio è una di quelle destinazioni invernali di cui sentiamo parlare sin da bambini. Tutti siamo cresciuti nel “mito” di questo luogo, meta anche di numerosi vip che ogni inverno popolano e percorrono le sue piste sciistiche. Diventata famosa soprattutto negli anni ’70, Madonna di Campiglio ancor oggi conserva la sua aura legata al turismo di montagna, estivo ma soprattutto invernale. I panorami offerti dal posto sono del resto invidiabili: circondata dal gruppo del Brenta, a due passi dall’esteso Parco naturale Adamello Brenta, è il punto di partenza ideale per molti sentieri di trekking o per scendere le piste circostanti sia praticando lo sci di fondo che quello di velocità. Madonna di Campiglio è dunque una destinazione per tutti, sia per chi vuole provare il brivido della velocità su piste tra le più famose in Italia, sia per chi vuole serenamente concedersi un’escursione ammirando la meravigliosa natura che popola questo territorio.

***Sestriere![](https://progressonline.it/wp-content/uploads/2018/11/sestriere-1024x641.jpg)***  
Caratterizzata da un gran numero di piste sciistiche di ogni livello e da un paesaggio affascinante, Sestriere offre ai suoi visitatori una stagione invernale decisamente “allargata”. Da ottobre fino a marzo, infatti, gli amanti dello sci possono dilettarsi sulle piste della località mondana per eccellenza della cosiddetta “Via Lattea”, zona sciistica tra le più grandi d’Europa. Teatro di numerose competizioni a carattere internazionale, Sestriere mette a disposizione degli appassionati piste ad altissimo livello tecnico immerse in un panorama di suggestiva bellezza. Questa località ospita regolarmente i campionati mondiali di sci, ed è stata la sede designata per le gare delle Olimpiadi invernali del 2006. Sestriere è adatta per tutte le stagioni, d’inverno per sfrecciare a tutta velocità sulla neve, d’estate per dedicarsi a altre discipline sportive: qui sorge il campo da golf più alto d’Europa e, durante la bella stagione, si possono incontrare anche alcuni tra i bikers più bravi del mondo.

***![](https://progressonline.it/wp-content/uploads/2018/11/1337027406_3ffab2d7b7_z.jpg)Courmayer***  
Si tratta della località sciistica più famosa della Val d’Aosta, e tra le più note a livello europeo. Ai piedi del Monte Bianco, a due passi dalla Francia, Courmayer offre la possibilità di effettuare anche sensazionali fuoripista in alta quota, come quello che porta dal ghiacciaio della Toula da Punta Helbronner sino a Pavillon, dopo un dislivello di oltre 2000 metri. Capitale internazionale dello sci e del turismo, Courmayer offre comprensori a tutte le altezze, con la possibilità di sciare di fronte a un panorama con pochi eguali, dal quale emerge in tutta la sua altezza e maestosità il Monte Bianco. Negli anni Courmayer è diventata anche meta di molti buongustai che, dopo aver effettuato qualche chilometro in pista con gli sci ai piedi, vogliono godersi una tranquilla serata mangiando piatti della tradizione locale. I molti ristoranti che hanno aperto in questa zona hanno reso questa destinazione, oltre a meta imperdibile per gli amanti dello sci, anche una perfetta location per assaggiare cibi tipici della Val d’Aosta.

***Cervinia![](https://progressonline.it/wp-content/uploads/2018/11/16820554331_817c94f954_b-300x200.jpg)***

La stazione sciistica di Cervinia rappresenta il paradiso degli sciatori. La stagione, vista la presenza di un ghiacciaio, si protrae fino alla primavera inoltrata, e, quando le giornate sono più lunghe, si può godere appieno della bellezza del luogo. Dall’alto è possibile osservare tutti i monti più bassi e lo spettacolo del panorama circostante, dal quale si staglia anche il Monte Rosa.  
Divenuta nota una trentina di anni fa anche per la sua “dolce vita”, Cervinia è rimasta un must per tutti coloro che vogliono abbinare a del sano sport sulla neve anche qualche momento mondano, con numerosi locali serali che, durante la stagione, animano la zona.  
Non solo sci su piste perfettamente battute, ma anche spettacolari quanto spericolate discese in fuoripista: non a caso Cervinia è da sempre la meta preferita dai free-rider. Cervinia, inoltre, è tra le località favorite degli appassionati di snowboard, che qui possono dare libero sfogo alle loro spettacolari esibizioni.