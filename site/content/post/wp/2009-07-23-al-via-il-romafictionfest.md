---
id: 2508
title: Al via il RomaFictionFest
author: Redazione
type: "post"
guid: http://progressonline.it/2009/07/23/al-via-il-romafictionfest/
url: "/?p=2508"
post_views_count:
- '16'
- '16'
categories: "['CULTURA E SPETTACOLO']"
---

<font face="Tahoma, sans-serif"><font size="2">L’attesa è stata un crescendo continuo ma ora è tutto pronto per la terza edizione del RomaFictionFest. Dal 6 all’11 luglio appuntamento nella capitale per la più importante vetrina dedicata alla fiction italiana e internazionale. Una manifestazione che aspira sempre più ad entrare nel cuore degli spettatori offrendo al pubblico la possibilità di vedere gratis e in comode sale cinematografiche le fiction preferite. La fiction si trasforma da passatempo casalingo a motivo per riunirsi di fronte al grande schermo e incontrare di persona i protagonisti del piccolo schermo che ormai, a tutti gli effetti, è diventato grande.</font></font>

<font face="Tahoma, sans-serif"><font size="2">Un evento originale che incarna l’idea della fiction intesa come intrattenimento popolare, promosso dalla Regione Lazio, dalla Camera di Commercio di Roma, dall’APT - Associazione dei Produttori Televisivi. Da quest’anno, inoltre, è gestito dalla neonata Fondazione Lazio per lo Sviluppo dell’Audiovisivo, che ha come presidente Francesco Gesualdi. </font></font>

<font face="Tahoma, sans-serif"><font size="2">L’obiettivo dichiarato è ambizioso ma alla portata del festival: continuare a crescere, incrementando il fatturato, le risorse e le competenze, ma soprattutto valorizzando ed esportando i migliori prodotti italiani di questo importante settore industriale. In poche parole, trasformare Roma in un punto di riferimento del mercato, creando nuove occasioni di formazione e professionalità. </font></font>

<font face="Tahoma, sans-serif"><font size="2">**Cifre**</font></font>

<font face="Tahoma, sans-serif"><font size="2">I numeri sono già da record. I dati registrati dal festival nei giorni scorsi lasciano pensare ad una settimana di grande affluenza nella capitale. Si parla di più di 800 giornalisti, oltre 1500 tra professionisti e addetti ai lavori. Senza dimenticare i circa 500 ospiti, tra attori, registi e produttori, che fanno parte delle delegazioni dei 250 titoli in cartellone, provenienti da 27 nazioni. </font></font>

<font face="Tahoma, sans-serif"><font size="2">A questi si aggiungono i circa 120 professionisti del settore che parteciperanno ai convegni, alle masterclass e agli incontri previsti, e i 100 tra buyer e co-produttori dei più importanti network televisivi ospiti della sezione Industry.</font></font>

<font face="Tahoma, sans-serif"><font size="2">**Fiction**</font></font>

<font face="Tahoma, sans-serif"><font size="2">Il 6 luglio all’Auditorium della Conciliazione subito una partenza col botto. Il festival si aprirà con l’anteprima mondiale del film per la tv Moonshot. The Flight of Apollo 11 (Moonshot. L’Uomo sulla Luna). Un’opera per celebrare il 40° anniversario della prima passeggiata dell’uomo sulla Luna il 20 luglio 1969. Ospite d’onore della serata Buzz Aldrin, l’astronauta della Missione Apollo 11.</font></font>

<font face="Tahoma, sans-serif"><font size="2">Tante le fiction che verranno presentate nel corso del festival. Alcune novità e graditi ritorni. Tra tutte spiccano la nuova serie di Don Matteo e del Medico in famiglia, Un coccodrillo per amico, Diari del novecento, Grand reporters, Trouble the water, Tutta la verità, Due imbroglioni e mezzo e Fuori rotta.</font></font>

<font face="Tahoma, sans-serif"><font size="2">**Ospiti**</font></font>

<font face="Tahoma, sans-serif"><font size="2">La grandezza di un evento è testimoniato anche dai divi che saranno presenti e così sull’Orange Carpet dell’Auditorium della Conciliazione ecco un ricco parterre di stelle internazionali. Tra queste Eric Dane e Justin Chambers, due medici del cast di Grey’s Anatomy. E ancora Lisa Edelstein, la dottoressa Cuddy di House, il regista tedesco dei Buddenbrooks Heinrich Breloer ed il protagonista di Big Love, Bill Paxton. Il più atteso in assoluto, però, è l’affascinante medico di Lost, Matthew Fox. L’attore, accompagnato dalla moglie di origine italiana Margherita Ronchi, il 7 luglio premierà i creatori della serie Carlton Cuse e Damon Lindelof. </font></font>

<font face="Tahoma, sans-serif"><font size="2">Non solo divi stranieri, tanti anche i protagonisti del mondo televisivo e cinematografico italiano. Gina Lollobrigida, Nancy Brilli, Serena Autieri, Christian De Sica, Giulio Scarpati, Lino Banfi, Martina Colombari, Nicole Grimaudo, solo per citare alcuni nomi. </font></font>

<font face="Tahoma, sans-serif"><font size="2">La madrina di questa terza edizione sarà l’ex miss Italia Anna Valle. Accanto a lei due giurati d’eccezione: Hill Harper, volto di CSI NY e presidente della Giuria Concorso Internazionale Lunga Serie, e Wilma Labate, presidente della giuria del Concorso Internazionale Factual. </font></font>

<font face="Tahoma, sans-serif"><font size="2">Spettatori interessati saranno il direttore Generale della Rai, Mauro Masi, il vicedirettore Antonio Marano e per Mediaset il Direttore della Fiction Giancarlo Scheri. Tra le presenze istituzionali: il Presidente della Regione Lazio Piero Marrazzo, il Presidente della Provincia di Roma Nicola Zingaretti e il Presidente della Camera di Commercio di Roma Antonio Mondello, l’On. Giorgia Meloni, l’On. Luca Barbareschi, l’On Adolfo Urso.</font></font>

<font size="2">**W.A.**</font>

[**www.romafictionfest.it**](https://www.romafictionfest.it)