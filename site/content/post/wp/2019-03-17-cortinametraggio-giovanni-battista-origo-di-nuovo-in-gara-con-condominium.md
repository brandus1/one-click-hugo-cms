---
id: 10862
title: 'Cortinametraggio: Giovanni Battista Origo di nuovo in gara con Condominium'
author: Redazione
type: "post"
guid: http://progressonline.it/?p=10862
url: "/?p=10862"
colormag_page_layout:
- default_layout
categories: "['CULTURA E SPETTACOLO']"
tags: "['Condominium', 'Cortinametraggio', 'cortometraggio', 'festival', 'Giovanni Battista Origo']"
---

![](https://progressonline.it/wp-content/uploads/2019/03/Condominium-2-1024x540.png)Dopo aver vinto il Premiere Film Award nell’edizione 2018 con *Gong!*, **Giovanni Battista Origo** torna anche quest’anno tra i finalisti di **Cortinametraggio** con ***Condominium***. Il nuovo lavoro del regista romano sarà presentato in anteprima proprio agli Oscar italiani dei corti – in programma a **Cortina d’Ampezzo dal 18** **al 24** **marzo** – come opera d’apertura della XIV edizione.

La storia di *Condominium* è ambientata in un futuro non troppo lontano, un’epoca segnata dal susseguirsi di evoluzioni industriali ed economiche: grazie a un nuovo sistema amministrativo, i grandi brand commerciali hanno scavalcato le politiche tradizionali prendendone il posto. Lucio è un quarantenne che si è adattato con entusiasmo a queste trasformazioni; vive nel quartiere Murmy’s ed è candidato alle elezioni per la nomina del *mansion organizer*, una sorta di capo scala 2.0 a cui affidare la gestione del suo condominium. Ma nella serata decisiva per la sua carriera, suo padre Ivano torna a fargli visita, cambiando ogni cosa.![](https://progressonline.it/wp-content/uploads/2019/03/Condominium-1-1024x540.png)

Dopo il film corale *In bici senza sella* e i cortometraggi *La notte del professore, Gong!,* *La Premiata Compagnia Mastrosimone* e *Maria – A chent’annos* (prodotto con il contributo della Regione Autonoma della Sardegna), il regista Origo si confronta questa volta con uno scenario sociale, economico e civile in cui il sentire comune e il pensiero individuale sono alla mercé dell’economia e della globalizzazione. Ma il contesto del futuro è solo una maschera, poiché queste dinamiche sono già in atto, presenti nel nostro tempo.

![](https://progressonline.it/wp-content/uploads/2019/03/ed24aada-300x187.jpeg)«Oggi sono gli stessi brand commerciali a proporre e trattare argomenti civili e dei diritti e spesso ne sono anche i primi promotori, ma per un fine legato prettamente al consumo – afferma Giovanni Battista Origo – Se nei film degli anni ’80 e ’90 il futuro veniva immaginato nell’ottica cyberpunk, in cui le macchine avrebbero dominato l’uomo in un rapporto comunque conflittuale, quel futuro che oggi è il presente è differente: non c’è conflitto tra uomo e macchina, infatti, ma l’unico conflitto che resta è quello tra sfruttati e sfruttatori». E a dare vita a questo scontro troviamo un cast di prim’ordine con **Riccardo De Filippis, Giorgio Colangeli, Andrea Moretti** e **Matteo Quinzi**.

In *Condominium*, quindi, si è voluto raccontare questo futuro che altro non è che l’attualità, filtrata però dagli occhi di Ivano e Lucio, un padre e un figlio così diversi tra loro eppure così simili: entrambi, infatti, sono due sconfitti, due vittime del sistema. «La visione non è né distopica né catastrofista – conclude il regista – È solo la realtà, estremizzata attraverso elementi caratteristici e quasi espressionisti, forti, esasperati».

Prodotto da **Amaro Produzioni** con il contributo di **NUOVOIMAIE**, ***Condominium*** sarà proiettato al **Cortinametraggio lunedì 18 marzo** nella serata di apertura.