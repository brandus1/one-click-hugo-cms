---
id: 9015
title: 'Serie tv: &#8220;La casa di carta&#8221; torna e raddoppia, in arrivo 2 stagioni'
author: Redazione
type: "post"
guid: http://progressonline.it/?p=9015
url: "/?p=9015"
colormag_page_layout:
- default_layout
categories: "['DAL WEB']"
tags: "['la casa di carta', 'la casa di carta 2 stagione', 'la casa di carta continuo', 'la casa di carta nuova stagione', 'Netflix', 'serie tv', 'spettacolo']"
---

![](https://progressonline.it/wp-content/uploads/2018/06/casa-di-carta-800x500-300x188.jpg)Di qualche settimana fa l’annuncio, prevedibile, di una nuova stagione. Oggi, un po’ a sorpresa, ecco la notizia bomba che farà felici tutti i fan: “**La casa di carta**” è stata rinnovata per altre due seasons. La formula, presumibilmente, sarà simile a quella attuata dai creatori della serie già nella stagione di debutto: divisa in due parti, che in Spagna sono andate in onda a distanza di qualche mese l’una dall’altra. Solo in seguito **Netflix**, acquistati i diritti del prodotto, ha deciso di accorpare tutte le puntate della prima stagione della serie ideata da Esther Lobato Martinez e Alex Pina. In sostanza quindi anche la nuova stagione de “La casa di carta” potrebbe essere divisa in due parti e, nonostante le “perdite” subite durante il colpo alla Zecca di Stato, potrebbero esserci delle sorprese per quanto riguarda il cast degli attori, con dei ritorni inaspettati.

**Potremo dunque rivedere Berlino e Oslo**? Gli autori della serie, intervenuti a Montecarlo, hanno lasciato aperta la porta: “Quando Netflix ci ha chiesto un seguito, abbiamo riflettuto due mesi prima di accettare. Non vogliamo deludere il pubblico. Ma abbiamo trovato una buona idea lavorando sulla frammentazione del tempo. E assolutamente tutti gli attori saranno presenti all’appuntamento”. Spazio dunque a ricordi e flash back, così come nella prima stagione, anche nella seconda? Le parole dei creatori della serie lasciano presagire questa ipotesi, anche se Pedro Alonso (l’interprete di Berlino) non si è voluto sbilanciare.

Per scoprire quale sarà il nuovo colpo della banda del “Profesor” dobbiamo però ancora aspettare qualche mese: “**La casa de papel**” infatti non tornerà su Netflix prima del prossimo anno. L’hype dei fan, però, è già alle stelle.  
Le maschere di Dalì, tolte dopo il colpo alla Zecca, potrebbero presto essere nuovamente indossate. E “*Bella ciao*“, in lontananza, già inizia a risuonare…