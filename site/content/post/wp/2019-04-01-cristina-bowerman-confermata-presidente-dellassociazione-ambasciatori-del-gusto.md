---
id: 11011
title: Cristina Bowerman confermata Presidente dell&#8217;associazione Ambasciatori
  del Gusto
author: Redazione
type: "post"
guid: http://progressonline.it/?p=11011
url: "/?p=11011"
colormag_page_layout:
- default_layout
categories: "['CULTURA E SPETTACOLO']"
tags: "['alta cucina', 'Ambasciatori del gusto', 'cristina bowerman', 'cucina italiana', 'food', 'paolo marchi']"
---

<figure aria-describedby="caption-attachment-11013" class="wp-caption alignleft" id="attachment_11013" style="width: 267px">![](https://progressonline.it/wp-content/uploads/2019/04/Cristina-Bowerman-683x1024.jpg)<figcaption class="wp-caption-text" id="caption-attachment-11013">Cristina Bowerman</figcaption></figure>

Si è conclusa poco fa l’assemblea annuale dell’Associazione Italiana Ambasciatori del Gusto, all’insegna della continuità e della voglia di portare avanti i progetti dedicati alla formazione e nuove iniziative per l’imprenditoria enogastronomica italiana di qualità. L’assemblea, che si è tenuta a Roma presso il Palazzo delle Esposizioni, è stata anche l’occasione per votare il rinnovo delle cariche associative per il prossimo triennio 2019-2021.

“*Sono felice di questa importante riconferma* – ha dichiarato **Cristina Bowerman** – *e ringrazio tutti gli associati per la fiducia che ripongono in me*.” Ha esordito così l’Ambasciatrice del Gusto, subito dopo le votazioni dell’assemblea, che l’ha rieletta Presidente dell’Associazione.

“*Mi auguro che nei prossimi tre anni l’Associazione possa crescere ancora di più e diventare un punto di riferimento non solo per gli associati ma anche per gli enti pubblici, le istituzioni, le aziende partner e gli istituti di formazione nel campo della ristorazione.* – ha proseguito la Presidente [**Bowerman** ](https://progressonline.it/avvocato-si-la-stella-michelin/)– *Questo è stato il mio impegno all’interno dell’Associazione fin dal primo giorno e continuerò a lavorare affinché si raggiungano importanti risultati per il nostro settore. L’Associazione ad oggi conta più di 130 iscritti ed ha registrato una crescita importante soprattutto nell’ultimo anno, a testimonianza dell’impegno e della serietà che coinvolge i nostri Ambasciatori all’interno dell’Associazione.*”

<figure aria-describedby="caption-attachment-11014" class="wp-caption alignright" id="attachment_11014" style="width: 458px">![](https://progressonline.it/wp-content/uploads/2019/04/Foto-di-gruppo_Ambasciatori-del-Gusto-1024x683.jpg)<figcaption class="wp-caption-text" id="caption-attachment-11014">L’Associazione Ambasciatori del Gusto</figcaption></figure>

Oltre alla carica di Presidente, sono stati confermati anche il Vicepresidente **Paolo Marchi** e il consiglio direttivo, composto da: **Cesare Battisti, Vittorio Borgia, Renato Bosco,** **Mariella Caputo, Moreno Cedroni, Alessandro Gilmozzi** e **Pasquale Caliri**.

“*Abbiamo in programma tantissime attività* – conclude **Paolo Marchi**, Vicepresidente dell’Associazione – *volte a rafforzare l’identità enogastronomica italiana nel nostro paese e all’estero. Continua la nostra attività didattica con l’Istituto Alberghiero di Amatrice grazie al progetto Fare Formazione e siamo costantemente aperti a nuove collaborazioni, portando avanti il nostro metodo adg, ovvero: condividere le capacità, le esperienze professionali e la passione di ognuno di noi, con le tante realtà con cui ci relazioniamo per migliorare l’intero sistema della ristorazione italiana di qualità*“.