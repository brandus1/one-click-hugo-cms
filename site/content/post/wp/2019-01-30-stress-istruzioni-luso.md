---
id: 10520
title: "Stress: istruzioni per l\u2019uso. L&#8217;intervista alla dottoressa Marina\
  \ Osnaghi"
author: Redazione
type: "post"
guid: http://progressonline.it/?p=10520
url: "/?p=10520"
colormag_page_layout:
- default_layout
categories: "['ATTUALITÀ']"
tags: "['anti stress', 'cause stress', 'combattere lo stress', 'marina osnaghi', 'stress']"
---

<figure aria-describedby="caption-attachment-10524" class="wp-caption alignleft" id="attachment_10524" style="width: 481px">![](https://progressonline.it/wp-content/uploads/2019/01/Marina-Osnaghi-HD-1024x846.png)<figcaption class="wp-caption-text" id="caption-attachment-10524">Marina Osnaghi, Master Certified Coach</figcaption></figure>

*Degenera per innumerevoli cause, si cela sotto i più disparati sintomi e ha pesanti effetti su salute e produttività. Lo stress è stato definito il “Male del XXI secolo”: la dottoressa Marina Osnaghi ci spiega come combatterlo*

In Italia, secondo Assosalute, ne soffrono quasi 9 italiani su 10 e negli USA l’American Psychiatric Association ha certificato un aumento del 40% dei livelli di stress in un anno. Nasce per innumerevoli cause, si cela sotto i più disparati sintomi e ha pesanti effetti su salute e produttività. Lo stress, però, è di per sé una reazione biochimica naturale che produce il nostro cervello: è quella “molla” che scatta per renderci attivi, produttivi e stimolati. Quando raggiunge il picco massimo può essere deleterio, portandoci disturbi e malessere. Per approfondire questo delicato tema abbiamo contattato la dottoressa Marina Osnaghi, prima Master Certified Coach in Italia, che ci ha spiegato da cosa deriva, e come si combatte, lo stress.

- **Dottoressa, inquadriamo prima di tutto la sua professione. Qual è la funzione del coach?**  
    Coach è un termine che viene dall’inglese e significa “condurre”, e infatti un coach deve accompagnare, allenare chi viene seguito, cercando di trasformare competenze in capacità. È una guida che offre pochi consigli, non fa consulenze, ma concede molta indipendenza e responsabilità, ascoltando chi viene seguito.

- **I dati non sono confortanti, e rivelano una percentuale vicina al 90% di persone stressate in Italia…** Lo stress in realtà è qualcosa di biochimico, naturale, che tutti produciamo. È un insieme di sostanze che il cervello produce per obbligarci ad agire, e questo viene supportato da ogni tipo di emozione (gioia, rabbia, delusione ecc.). Lo stress, quindi, di per sé è sano. Il punto è che poi diventa implosivo, magari a causa di un imprevisto e, come tutte le cose, quando è troppo diventa deleterio. Questo mondo così frenetico, poi, contribuisce a innalzare i nostri livelli di stress. Quando il corpo non riesce più a smaltire tutti gli input, questi diventano pericolosi.

- **Quando e come si capisce, realmente, di essere stressati?** Bisogna prima di tutto ammettere di esserlo, avere il coraggio di dirlo. La frenesia può essere uno dei primi allarmi. Tra gli altri sintomi si annoverano le dimenticanze o il commettere errori stupidi, oppure il soffrire di piccoli disturbi cronici che indicano dei livelli troppo alti di stress. È qui che la persona deve intervenire, cercando di ritagliare durante la giornata dei momenti per se stessa, svolgendo attività piacevoli.

- **La maggiore causa di stress sembra essere data da problemi lavorativi. Come si può combattere questo aspetto?** Quante persone incontro spente, poco appassionate della vita… Ma come si può risolvere una situazione simile? Cominciamo a farci delle domande, iniziamo a preoccuparci di cosa facciamo noi, delle nostre azioni, chiedendoci cosa ci fa stare bene o male, e cercare di fare problem solving, prima di tutto gestendo le situazioni che ci preoccupano. Bisogna imparare a non attribuire pesi estremi a certe situazioni, e così si impara a gestirle. Dobbiamo capire le situazioni, non esserne invasi, capire cosa fare e cosa fare meglio. Se poi la situazione dovesse degenerare, allora bisogna cercare di cambiarla totalmente. Nel 90% dei casi affrontati durante il mio lavoro, però, è “solamente” questione di cambiare approccio, la persona migliora la sua situazione senza stravolgersi la vita.

- **Anche individui con una forte personalità possono essere vittime di stress? La capacità di reagire alle difficoltà quanto può aiutare?**  
    Tantissimo. Tutti abbiamo una soglia di sostenibilità dello stress,g più o meno alta. Le persone maggiormente capaci, che più sanno organizzarsi e trovare escamotage (come dedicare del tempo a se stessi), hanno già l’antidoto più importante contro lo stress. Non si può lavorare a ciclo continuo, bisogna trovarsi quel ritaglio di tempo al giorno dove dedicarsi solamente a se stessi. I più “bravi” riescono quindi ad assorbire e gestire lo stress, e alla fine ne soffrono di meno.

- **L’alimentazione e lo sport quanto possono aiutare a risolvere i problemi dati dallo stress?**  
    Sono fondamentali. L’essere umano è complesso: è un nucleo di valori, di pensieri, di parte cognitiva ma anche di parte fisica. Specialmente chi lavora in ufficio, mangia tutti i giorni davanti al computer, arriva a casa la sera, senza fare attività fisica o muoversi a sufficienza, non permette al corpo di “respirare”. Dobbiamo ricordarci di avere un corpo e dobbiamo rispettare le sue esigenze. Con un passettino per volta si può migliorare la situazione, partendo da una giusta alimentazione, da una corretta idratazione e da sufficienti ore di sonno. Poi, se si riesce ad avere un po’ di spazio per muoversi, tanto meglio. Sono piccole cose che, messe insieme, fanno una grande differenza. L’obiettivo è occuparsi della propria persona, e agire di conseguenza.

- **Sintetizzando e concludendo: 3 consigli utili per combattere lo stress?**  
    Primo, occuparsi di se stessi tutti i giorni. Trovare qualcosa di piacevole da fare, anche qualcosa di piccolo. Poi, fare in modo di avere spazio adeguato per nutrirsi e per dormire, cercando di combattere la frenesia, almeno durante i pasti. Infine, rispetto a una situazione specifica, chiedersi che cosa ha creato fastidio, capire come si è reagito, e come si può reagire meglio. Sono i primi passi, fondamentali, per alleviare o evitare una situazione stressante.