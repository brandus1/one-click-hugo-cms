---
id: 11024
title: 'France.fr: il nuovo magazine 2019 di Atout France presentato a Roma'
author: Redazione
type: "post"
guid: http://progressonline.it/?p=11024
url: "/?p=11024"
colormag_page_layout:
- default_layout
categories: "['VIAGGI']"
tags: "['France.fr', 'Francia']"
---

Presentazione ufficiale a Roma, negli splendidi saloni dell’Ambasciata di Francia a Palazzo Farnes, di **France.fr**, il nuovo magazine di Atout France Italia, completamente rinnovato nella grafica e nello stile dei contenuti, sempre più dinamico e creativo.

![](https://progressonline.it/wp-content/uploads/2019/04/arton8828.jpg)A fare gli onori di casa **l’ Ambasciatore di Francia Christian Masset**, insieme a una bella rappresentanza dei partner che hanno contribuito alla nuova edizione del magazine, primi fra tutti i rappresentanti della Valle della Loira, quest’anno protagonisti per le celebrazioni per i 500 anni dalla morte di Leonardo da Vinci: **Pierre Alain Roiron** , Presidente del Comitato Regionale per il Turismo della Valle della Loira , **Marc Richet** , Direttore del Comitato Regionale del Turismo Valle della Loira, oltre a **Fabio Colagiovanni** , Responsabile Marketing di Air France e **Daniele Guazzolini,** Country Manager Roche Bobois Italia.

**Frédéric Meyer**, direttore di Atout France Italia-Grecia, ha illustrato i temi-conduttori del nuovo magazine : dal Rinascimento e Leonardo, all’innovazione, il savoir-faire, la gastronomia con interviste a personaggi famosi- lo chef 3 stelle Michelin Pierre Gagnaire, Pierre Hermé, il “re dei macaron” , Anthony Genovese , 2 stelle, il più “francese” degli chef italiani – la cultura e il design, anche qui con un’intervista su misura a Catherine Geel, curatrice del padiglione Francia alla Triennale di Milano appena inaugurata. E tanti eventi, fra cui anche la Coppa del Mondo di Calcio femminile.

Il direttore ha sottolineato gli ottimi risultati della Francia, che si conferma la **prima destinazione turistica** al mondo e le prospettive positive per il 2019.

Quindi, la **presentazione più specifica** attraverso slides del contenuto della rivista, una **panoramica della ricchezza dell’offerta Francia**, cominciando dalla cover story, dedicata a Leonardo e alla Valle della Loira, dagli scenografici castelli all’innovazione contemporanea. Il life-style, la cultura – architetture di tendenza, nuovi musei – le guide e le app su misura, il nuovo stile degli hotel e dei ristoranti, le specialità della gastronomia e lo champagne… E poi un tour per tutta la Francia, da Parigi ad Antibes, dall’Alsazia a Nantes, Tours, Megève, Grenoble, Le Havre con Etretat, Bordeaux, la Corsica, i parchi naturali e i monumenti nazionali, in un mix perfetto di natura e cultura.

Una miniera di idee e proposte, che si conclude con l’agenda degli appuntamenti, una selezione di 10 eventi fra i moltissimi del 2019, fra cui anniversari importanti come i 250 anni dalla nascita di Napoleone, i 150 dalla nascita di Matisse, i 100 anni dalla morte di Renoir e la prossima apertura, il 12 aprile, a Parigi di Eataly, un forte legame nel segno della cultura del cibo tra Francia e Italia.

France.fr, **100.000 copie di tiratura**, anche in **versione on line** da sfogliare e scaricabile sul sito france.fr., è allegato alle riviste Marie-Claire e Dove di aprile, distribuito in tutte le istituzioni francesi in Italia, negli show room Roche Bobois, nelle lounge Air France, nella prima classe del nuovo TGV Milano-Parigi, per il 2019 decorato in tema Leonardo e con tante interessanti animazioni su misura a bordo, nella carrozza bar, e quest’anno anche alla Triennale di Milano e da Eataly di Torino, Milano e Roma in occasione delle animazioni per festeggiare l’apertura a Parigi.