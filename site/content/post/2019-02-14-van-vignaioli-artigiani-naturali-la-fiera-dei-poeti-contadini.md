---
id: 10672
title: VAN Vignaioli Artigiani Naturali &#8211; LA FIERA DEI POETI CONTADINI
author: Redazione
type: "post"
guid: http://progressonline.it/?p=10672
url: "/?p=10672"
colormag_page_layout:
- default_layout
categories: "['ATTUALITÀ']"
tags: "['eventi roma', 'Roma', 'vignaioli italiani', 'vigne', 'vino', 'vino Roma']"
---

**Sabato 9 e Domenica 10 marzo 2019 – Città dell’Altra Economia – Testaccio – Roma**

**![](https://progressonline.it/wp-content/uploads/2019/02/volantino-FieraVAN19.jpg) 50 vignaioli da Italia, Francia, Spagna, Austria, Germania e Slovenia, oltre 250 vini naturali in degustazione con possibilità di acquisto direttamente dalle mani del produttore.**

 «*Iniziammo il nostro percorso 15 anni fa, quando Luigi Veronelli ci chiamava* “*poeti della terra*” *e ci invitava a brindare alla vita con il vino: gioia della terra.*

*Oggi siamo orgogliosi di dare vita ad una fiera di solo vignaioli, contadini, che con amore per l’ambiente e senza compromessi producono dei nettari unici.*»

 Sabato 9 e domenica 10 marzo alla Città dell’Altra Economia al Testaccio si terrà la nona edizione della fiera dei Vignaioli Artigiani Naturali VAN a cui parteciperanno 50 vignaioli provenienti da Italia, Francia, Spagna, Austria, Germania e Slovenia.

In crescita di anno in anno, la fiera ha come scopo principale la diffusione della conoscenza dei vini naturali e le scelte ecologiche ed etiche che li contraddistinguono, divulgandone la filosofia di produzione tramite il contatto diretto tra vignaioli, appassionati ed operatori.

In un periodo di grande fermento e attenzione verso i vini naturali, la fiera VAN **conferma la propria peculiarità** proponendo **esclusivamente** produttori artigianali e naturali selezionati in base ai criteri della[ carta d’intenti dei Vignaioli Artigiani Naturali](https://www.vignaioliartigianinaturali.it/carta-di-intenti/): **piccole aziende artigiane** che garantiscono la **cura personale di tutta la filiera di produzione**, con vini ottenuti da **uve biologiche o biodinamiche**, **raccolte manualmente**, la cui **fermentazione è spontanea**, con un contenuto in **solforosa di max 40mg/l** all’imbottigliamento, **senza l’aggiunta di alcun additivo o coadiuvante enologico** e **senza trattamenti fisici invasivi**. Vini da considerare una vera ricchezza, frutto della fermentazione spontanea: momento di trasformazione naturale da mosto a vino, dal lavoro in vigna a quello in cantina, **in grado di restituire l’unicità dell’annata e del terroir.** L’impegno dei *“poeti della terra”* è quello di essere espressione del territorio che coltivano, della sua storia, della sua tradizione e cultura vitivinicola, attraverso i loro nettari unici ottenuti senza compromessi nel rispetto della natura.

La fiera è organizzata, in collaborazione con Coop. Sociale Oltre, dall’Associazione **VAN Vignaioli Artigiani Naturali** la cui storia inizia nel 2003 con **“Terra e Libertà/Critical Wine”** di Luigi Veronelli e alcuni centri sociali, divenendo in seguito **“Associazione Contadini Critici”.** Dal 2016 ha adottato il nome VAN Vignaioli Artigiani Naturali. L’Associazione [VAN](https://www.vignaioliartigianinaturali.it) è unica nel garantire al proprio interno un autocontrollo tra i soci che si sviluppa in più fasi: autocertificazione, analisi dei vini, visita in azienda, degustazione vini e discussione dei risultati.