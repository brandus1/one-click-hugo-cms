---
title: La Divine Comédie. Inferno
author: Redazione
type: post
date: 2018-08-29T07:58:32+00:00
url: /?p=9446
colormag_page_layout:
  - default_layout
categories:
  - CULTURA E SPETTACOLO
tags:
  - camera delle lacrime
  - inferno
  - inferno dante
  - inferno musica
  - musica

---
<img decoding="async" loading="lazy" class=" wp-image-9448 alignleft" src="https://progressonline.it/wp-content/uploads/2018/08/Medioevo-Inferno-300x271.jpg" alt="" width="357" height="323" />Ispirandosi all’Inferno di Dante, **Bruno Bonhoure** alla guida della Camera delle Lacrime e il regista Khaï-dong Luong hanno dato vita ad uno spettacolo teatrale-musicale in cui viene presentata la figura di un cantastorie d’altri tempi che, attraverso l’accompagnamento musicale e la recitazione, ripercorre alcuni momenti del viaggio dantesco, riproposto nella traduzione francese settecentesca di Antoine de Rivarol. La recitazione, affidata all’attore Denis Lavant, e accompagnata dagli strumenti **prende inizio dai primi famosissimi versi danteschi**, per soffermarsi sull’incontro con le fiere, con Virgilio, per poi attraversare il Limbo e i vari gironi infernali. Un percorso segnato anche da eccellenti incontri come quello con il trovatore Bertrand de Born e il conte Ugolino.

L’alternanza tra la recitazione e l’elemento musicale si susseguono senza soluzione di continuità con temi musicali vari, alcuni improvvisati nello stile dell’epoca, altri provenienti dai famosi Carmina Burana (brani di contenuto moraleggiante e satirico dell’XI-XII secolo contenuti in un codice proveniente dal monastero bavarese di Benediktbeuern), altri ancora dello stesso Bernard de Born; il tutto presentato con una **sapiente regia teatrale affidata a Khaï-dong Luong**, che dal 2003 collabora con Bruno Bonhoure alla realizzazione di progetti volti al recupero delle pratiche teatrali basate su fonti medievali.<img decoding="async" loading="lazy" class=" wp-image-9449 alignright" src="https://progressonline.it/wp-content/uploads/2018/08/Elementi-de-La-Camera-delle-Lacrime-300x190.jpg" alt="" width="417" height="265" />

Se da un lato si potrebbe rimpiangere la mancanza dell’aspetto visivo di quello che è essenzialmente uno spettacolo nato per la messa in scena, dall’altro, il puro ascolto della narrazione e delle musiche permettono di concentrarsi ancor meglio sui testi narrati (con un’alternanza dell’italiano e del francese), e di godere ancor più dell’aspetto musicale, elemento essenziale di questo programma. Mentre la **parte narrativa è affidata al summenzionato Denis Lavant** la cui recitazione è sempre avvincente e carica di pathos, coinvolgendo a 360 gradi l’ascoltatore, la performance musicale è affidata al coro e ai solisti de **La Camera delle Lacrime** diretta da Bruno Bonhoure. L’accompagnamento strumentale si affida a strumenti della tradizione medievale come la viella d’arco e la lyra (Andreas Linos), le percussioni (Antoine Morineau) e la gironda, la cornamusa, i flauti e il douduk, strumento a doppia ancia d’origine armena (Christophe Tellart).

Nell’attesa dell’uscita dei dischi dedicati al Purgatorio (2019) e al Paradiso (2020), un plauso va a Bruno Bonhoure e Khaï-dong Luong per questo progetto che avvicina in maniera originale il capolavoro dantesco al grande pubblico.

VOC8354, 1 CD, 2018 &#8211; https://[www.lacameradellelacrime.com/inferno][1]  
Ensemble: Camera delle Lacrime – direttore: Bruno Bonhoure

Franco Bruni

 [1]: https://www.lacameradellelacrime.com/inferno