---
id: 8971
title: "Maturit\xE0 2018: le tracce della prima prova, ci sono Bassani e Alda Merini"
author: Redazione
type: "post"
guid: http://progressonline.it/?p=8971
url: "/?p=8971"
colormag_page_layout:
- default_layout
categories: "['ATTUALITÀ']"
tags: "['giorgio bassani', 'maturità 2018', 'prima prova', 'prima prova maturità', 'prova italiano maturità', 'tracce prima prova maturità']"
---

![](https://progressonline.it/wp-content/uploads/2018/06/m_8d8961eeed-300x199.jpg)Inizia oggi per oltre 500.000 studenti e studentesse l’esame di maturità. Una tappa importante che termina un altrettanto importante ciclo di studi, una sorta di rito di passaggio che porterà chi al mondo del lavoro, chi a quello universitario.  
Sono state svelate stamani alle 8:30 le tracce della prima prova, l’unica identica tra tutti gli istituti, che ha sottoposto ai maturandi autori e tematiche di quanto mai stretta attualità.

L’analisi del testo vede un brano di Giorgio **Bassani**, autore scomparso nel 2000, tratto dal libro “Il giardino dei Finzi-Contini”. Il tema delle persecuzioni razziali è al centro del testo che gli studenti dovranno esaminare nelle sei ore a disposizione.

**Ambito storico-politico: massa e propaganda.**  
E’ questa la traccia scelta per l’ambito storico-politico della prima prova di italiano della maturità 2018. Riferimenti alla storia del cinema tedesco e italiano; Goebbels; Leni Riefenstahl; Mussolini e l’Istituto Luce.

**Ambito artistico-letterario: la solitudine nell’arte.**  
Una poesia di Alda Merini è stata scelta come documentazione da utilizzare per la prova di arte dedicata alla solitudine della prima prova di italiano della maturità 2018. Presenti altri brani di Petrarca, Pirandello, Quasimodo e Dickinson, immagini di opere di Giovanni Fattori, Munch, Hopper.

**Ambito tecnico-scientifico: la clonazione.**  
Tra i temi proposti alla prima prova di italiano dell’esame di maturità 2018, c’è ‘Il dibattito bioetico sulla clonazione’ per quel che riguarda l’ambito tecnico-scientifico.

**Ambito di carattere generale: la Costituzione.**  
Il principio dell’uguaglianza nella Costituzione: è questa la traccia di carattere generale della prima prova di italiano della maturità 2018.

**Tema storico: gli anni di piombo.**   
A 40 anni dal delitto Moro, il Miur pone l’ex esponente della Democrazia Cristiana come soggetto principale della traccia storica. Moro fu protagonista, insieme al **Partito Comunista Italiano,** di quello che passò alla storia come **Compromesso storico**.

**La seconda prova** è in programma domani giovedì 21 giugno, sempre dalle ore 8.30. La terza prova, ultima scritta e predisposta da ciascuna commissione, è in calendario lunedì 25 giugno, a partire dalle ore 8.30.