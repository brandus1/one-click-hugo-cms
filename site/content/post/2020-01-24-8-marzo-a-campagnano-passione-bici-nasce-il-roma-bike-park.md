---
title: 8 marzo, a Campagnano, passione bici! Nasce il Roma Bike Park.
author: Redazione
type: post
date: 2020-01-24T09:05:51+00:00
url: /?p=12369
colormag_page_layout:
  - default_layout
categories:
  - ATTUALITÀ
tags:
  - bicicletta
  - Roma

---
# Secondo la medicina, lo stile di vita è fondamentale per il benessere fisico e psichico. Un impegno quotidiano che alimenta la consapevolezza del vivere bene. Esercizio fisico in luoghi salubri e corretta alimentazione sono un percorso di bellezza, di salute, di vita.

Ad ogni età. E basta anche solo un minimo impegno per goderne dei benefici. Un vero toccasana, l’attività fisica, a livello di prevenzione per il sistema immunitario e circolatorio e per la produzione di ormoni ‘antistress’ come dopamina, ossitocina e serotonina, come spiegano gli esperti.

Tra i vari sport, andare in bicicletta produce innumerevoli benefici a qualsiasi età in quanto, tra l’altro, non danneggia le articolazioni per lo scarso impatto con il suolo.

In un ambiente suggestivo e incontaminato, a **Campagnano**, alle porte di Roma, nasce, domenica 8 marzo, un’opportunità unica in Italia: il **Roma Bike Park**, primo ciclodromo d’Italia.

<img decoding="async" loading="lazy" class="alignleft wp-image-12371" src="https://progressonline.it/wp-content/uploads/2020/01/cyclist-3202481_1280-300x200.jpg" alt="" width="400" height="267" /> L’autodromo di Vallelunga, a 30 chilometri dalla Capitale, accanto alle attività motoristiche, si veste, infatti, da ciclodromo per varie attività che vedranno bici ed E-Bike protagoniste della pista, soprattutto in orari pomeridiani/serali.

### L’ex pilota di Formula Uno Giancarlo Fisichella ed Emiliano Cantagallo, insieme per passione e amicizia, hanno promosso un progetto entusiasmante.

Emiliano Cantagallo, già dipendente presso lo Stato del Vaticano, fondatore di un albergo per soli ciclisti nella Carnia (Udine) denominato ‘Pendenze Pericolose’, ha fatto delle salite dello Zoncolan la sua personale sﬁda, raggiungendo ﬁno a 100 volte quella vetta in soli 5 anni. Un record!

Giancarlo Fisichella, pilota di Formula Uno, a otto anni inizia già a correre con i kart nel circuito Pista d&#8217;Oro di [Guidonia][1]. ‘Fisico’ (così chiamato familiarmente dai suoi fan), è stato uno dei migliori piloti della F1, gareggiando anche per la Ferrari.

Dall’8 marzo gli appassionati ciclisti avranno a disposizione 4200 metri di pista larga 12 metri, con illuminazione notturna, per pedalare in serenità. Inoltre, un’area di 40 ettari sarà destinata ad un tracciato off-road per Mountain/Trials Bike.

Uno spazio particolare sarà dedicato ai giovani, con corsi di formazione da parte delle associazioni ciclistiche.

Nella struttura, bar e ristorante consentiranno, inoltre, di trascorrere ore piacevoli in un ambiente stimolante a livello energetico che potrà aprire anche il cuore e la mente a percezioni ed emozioni nuove.

Al **Roma Bike Park** anche le E-Bike troveranno il loro habitat. Per affermare una concreta tutela dell’ambiente, la bicicletta elettrica è una scelta importante per la mobilità del futuro nelle città. Nel ciclodromo di Vallelunga questa cultura sarà una sfida per l’avvenire.

Tanti gli eventi in programma al Roma Bike Park, che saranno presentati durante una conferenza stampa che si terrà il 9 febbraio alle ore 10.

Negli ultimi anni **diversi paesi europei hanno promulgato leggi che incentivano l’uso della bicicletta per gli spostamenti quotidiani.** E Roma, da qualche mese, ha attivato un servizio di bike sharing ma la tipologia delle strade e l’ambiente della Capitale non incoraggiano i cittadini.

Secondo uno studio pubblicato dalla [**Commissione economica per l’Europa**][2] dell’Onu e dall’Ufficio regionale Oms per l’Europa, il ‘trasporto verde e sano’ avrebbe anche un impatto molto positivo in termini di occupazione, per il mondo del lavoro.

Un grande spazio di riferimento, dunque, il nuovo velodromo di Campagnano, per praticare il ciclismo in condizioni di assoluto confort e sicurezza. Non solo per ciclisti esperti ma per chiunque, in compagnia di familiari e amici, e al di fuori degli orari lavorativi e scolastici, lontano dal trafﬁco urbano, voglia avvicinarsi ad uno sport affascinante. Ma anche un’opportunità per promuovere concretamente una visione moderna della mobilità, nel rispetto totale dell’ambiente.

**Il ciclismo è tra gli sport più amati. Riesce a coniugare divertimento e forma fisica**. Pedalare fa bene alla linea, al cuore, alla mente!

Perché non provare? Appuntamento a Campagnano!

<p style="text-align: right;">
  Elvira Frojo
</p>

 [1]: https://it.wikipedia.org/wiki/Guidonia
 [2]: https://www.euro.who.int/en/health-topics/environment-and-health/Transport-and-health/publications/2014/unlocking-new-opportunities-jobs-in-green-and-healthy-transport