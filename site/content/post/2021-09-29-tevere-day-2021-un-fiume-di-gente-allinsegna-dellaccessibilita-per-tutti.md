---
id: 13497
title: "Tevere Day 2021:   un fiume di gente all\u2019insegna   dell\u2019accessibilit\xE0\
  \ per tutti"
author: Redazione
type: "post"
guid: https://progressonline.it/?p=13497
url: "/?p=13497"
colormag_page_layout:
- default_layout
categories: "['ATTUALITÀ']"
tags: "['Roma']"
---

Nella cornice dello spazio WeGiL si è svolta oggi la conferenza stampa per presentare il programma della terza edizione del **Tevere Day,** che si svolgerà **domenica 17 ottobre 2021,** e l’importante successo di partecipazione registrato: più di 100 fra associazioni territoriali, enti, federazioni sportive che svolgeranno in acqua e sulle sue sponde altrettanti eventi per attirare la gente sul fiume e farlo vivere.

Il Tevere è il più antico monumento e patrimonio della Capitale, e il Tevere Day, nato con l’obiettivo e la volontà di riqualificarlo, rigenerarlo e viverlo, è diventato **l’evento più grande mai realizzato e dedicato al Tevere e al suo rilancio.** Un successo registrato anche per i temi sociali che sa porre all’attenzione dell’opinione pubblica. Quest’anno il tema del Tevere Day è **l’accessibilità.** Inutile lavorare per il suo ripristino e per una nuova sostenibilità se una fascia di persone, i disabili, ne resta esclusa, e questo tema sarà affermato da tutti i partecipanti.

Hanno presenziato la conferenza stampa, **Alessandro D’Alessio**, Direttore del Parco archeologico di Ostia antica, **Alberto Acciari**, Presidente Associazione Tevere Day, e, quali ospiti d’onore, proprio per sottolineare il tema sociale dell’accessibilità, i neo-medagliati paralimpici, **Alessia Scortechini**, oro nella staffetta nuoto 4×100 stile libero, e **Riccardo Menciotti**, bronzo nella staffetta nuoto 4×100 misti.

Nelle prime file i rappresentanti delle istituzioni, **Maurizio Veloccia**, vice capo Gabinetto del Presidente Zingaretti, **Sabrina Alfonsi**, presidente del 1° Municipio, **Silvano Simoni**, delegato della Sindaca Raggi per la riqualificazione del Tevere, **Erasmo D’Angelis,** segretario Generale dell’Autorità Distrettuale per il Bacino Centrale.

Come emerso dagli interventi, per troppi anni, il Tevere è stata una ferita nel cuore di Roma e solo negli ultimi tempi l’attenzione dei cittadini e delle Istituzioni sul fiume, inteso come risorsa naturalistica, ambientale, paesaggistica, culturale, turistica, sportiva e ricreativa, è molto cresciuta. Il Tevere Day sta contribuendo a rinnovare questa esigenza di salvaguardia ed attenzione della *città verso il suo fiume*, così come è accaduto in altre importanti capitali nel mondo; portando la gente, i romani e i turisti, a vivere le sue sponde, offrendo una giornata ricca di eventi “*on the river”*: *sport, musica, visite archeologiche, passeggiate culturali, esibizioni di skate e roller, conferenze, street food, per grandi e piccoli, all’aperto e in sicurezza.*

Nei suoi tre anni di vita, grazie al lavoro di tutti, **la frequentazione delle sponde è salita del 40%.**

**Domenica 17 ottobre**i **70 km di sponde**da **Capena**fino a **Ostia/Fiumicino**, saranno così trasformati in un teatro a cielo aperto. Una festa, di impegno e divertimento, lunga **100 eventi.**

Punta di diamante, il programma, ricco di eventi tra cui spicca quest’anno l’apertura del **nuovo ingresso da fiume** del **Parco archeologico di Ostia antica**, che sarà inaugurato proprio il 17 ottobre, in occasione del Tevere Day, creando una premessa importante per la ripresa della navigabilità turistica e la fruizione dell’immenso patrimonio archeologico di Roma.

***Alessandro D’Alessio, Direttore del Parco archeologico di Ostia antica***: “*Domenica 17 ottobre in anteprima per il Tevere Day, e regolarmente a partire da martedì 19 ottobre 2021, il Parco archeologico di Ostia antica apre per la prima volta al pubblico il nuovo ingresso su via Gherardo, a poca distanza dal fiume e dall’attracco per le imbarcazioni recentemente realizzato dal Comune di Roma. I visitatori potranno così accedere all’area archeologica di Ostia, città antica tra le più estese e affascinanti d’Europa, direttamente dalla sponda sinistra del Tevere, in prossimità del ponte della Scafa, raggiungibile anche per mezzo dei battelli in partenza da Ponte Marconi. Si tratta di un servizio che mira non solo ad offrire al pubblico un’alternativa alla storica entrata agli scavi da via dei Romagnoli 717 (davanti al castello di Giulio II e al suggestivo Borgo di Ostia Antica), ma anche a collegare il centro di Roma all’area archeologica ostiense a conclusione di un’emozionante discesa del Tevere. **Il 17 ottobre inoltre, a una settimana dalla Giornata Europea della Cultura Ebraica (domenica 10 ottobre), il Parco archeologico di Ostia antica esporrà eccezionalmente l’iscrizione dei Fabii Iudaei, una delle più antiche attestazioni note della presenza degli Ebrei a Roma e in Italia”.***

***Alberto Acciari, Presidente Associazione Tevere Day:** “Il Tevere è uno degli asset più importanti della città, un’icona mondiale, una risorsa turistica fondamentale, e deve essere fruito da tutti. Assieme al ripristino delle sponde ripristiniamone anche la vivibilità e l’accesso. Quest’anno è ancora più importante che la gente scenda sulle sue sponde ed in acqua, permetterlo a tutti è una missione da condividere senza nessun indugio.*”