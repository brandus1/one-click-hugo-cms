---
id: 3528
title: San Lorenzo Mountain Lodge
author: Redazione
type: "post"
guid: http://progressonline.it/2010/12/18/san-lorenzo-mountain-lodge/
url: "/?p=3528"
post_views_count:
- '8'
- '8'
categories: "['VIAGGI']"
tags: "['turismo', 'vacanze']"
---

Immerso in una natura dalle armoniche atmosfere, il San Lorenzo Mountain Lodge è una dimora incantevole a 1200m di altitudine in Val Pusteria dove spazio e tempo sembrano dilatarsi in un presente infinito; dove la bellezza autentica della natura ha il potere di liberare la mente.  
Prima residenza di caccia dei signori della valle (nel 1500) poi, tra il 2006-2007, è stato ristrutturato da una coppia di coniugi romani provenienti dal top management del settore dell’abbigliamento di lusso. L’amore e la dedizione che hanno accompagnato la ristrutturazione è palpabile e rende questo antico maso un luogo davvero speciale, capace di soddisfare anche l’ospite più esigente. La ristrutturazione del lodge, infatti, richiama la struttura originale e i suoi elementi caratteristici, la particolarità poi risiede anche nei materiali di costruzione: legno antico e pietra locale.  
I proprietari sono riusciti a creare una simbiosi fra tecnologia e tradizione: dai raffinati intagli in legno sulle porte, le volte originali così come i pavimenti in pietra piacevolmente temperati dal riscaldamento a terra; fino ad una sala, ricavata da un’antica dispensa, dedicata interamente alle nuove tecnologie di comunicazione predisposta per non inquinare “elettromagneticamente” il resto del lodge. Tutto questo è stato possibile solo grazie alla profonda conoscenza dell’arte artigiana e della cultura tradizionale.  
Il San Lorenzo Mountain Lodge si presenta come un nido accogliente: la stufa in muratura e il caminetto creano l’atmosfera e integrano il calore del riscaldamento centralizzato. L’acqua che sgorga dalla sorgente di proprietà completa il progetto energetico interamente orientato alla sostenibilità e alla tutela dell’ambiente. Sul retro dell’edificio gli ospiti sono accolti da una lounge all’aperto: comode e moderne sedute su una piattaforma di legno da cui godere la meravigliosa vista sulla valle, insieme a una vasca idromassaggio riscaldata per momenti di benessere esclusivi. La vecchia stalla è stata trasformata in wine cellar che ospita una selezione delle migliori etichette dell’Alto Adige, insieme a salumi casarecci dei contadini della zona. Le camere al piano superiore sono arredate interamente in legno autentico e riciclato, la camera padronale inoltre offre una finestra che apre lo sguardo al cielo. si trova   
L’area benessere, piccola ma molto accogliente, è situata accanto alle camere: qui è possibile concedersi un bagno tonificante, o una sauna finlandese per quattro persone inserita nel pavimento in larice. Per evitare di utilizzare le parti metalliche, il legno che costituisce la sauna è stato assemblato senza chiodi secondo l’antico sistema Blockhaus in una rientranza della parete di legno. Il bagno turco con cromoterapia e doccia emozionale è realizzato in una speciale pietra naturale dalla consistenza sorprendentemente morbida al tatto. L’antico armadio a parete ornato da intagli, nasconde l’impianto stereo con connessioni per i-Pod e una selezione delle migliori musiche per il relax.   
San Lorenzo Mountain Lodge, dunque, garantisce lusso ed eleganza ma senza dimenticare la tradizione, per un lodge unico tra le Dolomiti.

**Jessica Mirabilia**

**San Lorenzo Mountain Lodge**   
Località Elle 23  
39030 San Lorenzo di Sebato (BZ) - Italy  
tel +39 0474 404042  
fax +39 0474 403085

[www.sanlorenzomountainlodge.it](https://www.sanlorenzomountainlodge.it)

**RELAX A CINQUE STELLE**  
Nell’area benessere l’elemento che cattura l’attenzione al primo sguardo, oltre alla vasca idromassaggio inserita nel pavimento in larice, è la sauna finlandese seminascosta dalla parete in legno. Questa sauna è stata creata con la collaborazione del falegname Hubert Gruber ed è unica per la sua realizzazione. Infatti, per evitare le parti metalliche, il legno di larice recuperato in un maso di 300 anni è stato riassemblato senza chiodi con il metodo Blockhaus in una rientranza della parete di legno. Questa realizzazione richiama le caratteristiche eco- compatibili alla base della ristrutturazione dell’antico maso.