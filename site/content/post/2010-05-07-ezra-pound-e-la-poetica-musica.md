---
id: 3083
title: Ezra Pound e la  ?poetica musica ?
author: Redazione
type: "post"
guid: http://progressonline.it/2010/05/07/ezra-pound-e-la-poetica-musica/
url: "/?p=3083"
post_views_count:
- '2'
- '2'
categories: "['CULTURA E SPETTACOLO']"
---

La musica della poesia e la poesia della musica. Questo è il tema alla base dei due eventi organizzati dalla Fondazione Musica per Roma in omaggio a Ezra Pound, sabato 8 e lunedì 10 Maggio presso il Teatro Studio dell’Auditorium di Santa Cecilia di Roma. Per la realizzazione delle due serate, sono intervenuti i massimi musicologi ed esperti del Pound compositore, Robert Hughes e Margaret Fisher. L’immagine che emerge dalla ricostruzione fatta dai due studiosi, è quella di un Ezra Pound che per tutta la vita è accompagnato dalla musica e crede fermamente in una letteratura “globale”, disponibile in tutte le lingue e diffusa in ogni paese.   
Questa è l’idea che spinge Ezra Pound a tradurre “Le Testament” di François Villon in lingua inglese. L’impresa risulta difficile, a tratti impossibile. L’opera è scritta infatti in un francese quattrocentesco e popolare, con sonorità sconosciute alla lingua inglese e faticosamente trasportabili in qualsiasi altro idioma. A questo punto Pound ha una grande intuizione: l’unica traduzione possibile è dalle parole alla musica, la sola arte che possa spezzare e superare la “barriera dei linguaggi”. Si dedica così alla composizione, da musicista autodidatta, di opere basate sui testi di Villon, Cavalcanti, e di Pound stesso.   
Margaret Fisher delinea questo passaggio in un semplice concetto ed un’unica frase: “la musica è già dentro le parole”. Ezra Pound attribuisce un nome a questa qualità all’origine dell’arte poetica: “melopoeia”. Al di là del suo significato, la parola è dotata di una proprietà tutta musicale derivante dall’unione di più suoni, da vibrazioni acustiche che permangono intatte per sempre intorno a noi, dal passato al presente, dal presente al futuro. Secondo Pound le melodie e i ritmi dei grandi poeti, come Sordello, Dante, Catullo e Saffo, devono avvolgerci e risuonare dentro di noi trasportati dalla musica così come dalla lingua originale. Da queste riflessioni Pound trae l’idea, riportata nel libro “The Spirit of Romance” del 1912, che “tutte le età sono contemporanee”. Tale concetto avvicina l’autore ai futuristi degli anni Trenta, esattamente al loro manifesto della radio, secondo il quale le voci del passato sono realtà fuori dal tempo, e saranno un giorno nuovamente captate.   
Durante la serata dell’8 Maggio verranno eseguite varie opere di Ezra Pound, tra le quali tre prime esecuzioni assolute: “Sestina Altaforte” per violino solo, “Collis O Heliconii” per baritono e violino, 3 intermezzi per violino solo. L’opera principale sarà ovviamente “Le Testament”, mai eseguita a Roma finora. Il finale sarà affidato ad un video originale di una lettura del “Testamento Spirituale” di Pasolini, realizzata durante una trasmissione televisiva durante gli anni 70.   
Il Direttore dell’orchestra che eseguirà i pezzi composti da Pound, Tonino Battista, spiega come il Pound musicista riesca ad andare oltre un semplice esercizio di scrittura per approdare ad una vera poetica. La lingua popolare con le sue antiche sonorità del “Le Testament” viene riecheggiata nella musica di Pound. I cantanti che la eseguiranno, tutti appartenenti all’Opera Studio di Santa Cecilia, durante la preparazione della serata sono stati affiancati da traduttori specializzati nel francese del 400, proprio per capirne la corretta pronuncia e i suoni peculiari.   
L’incontro del 10 Maggio prevede invece la lettura di testi di Ezra Pound da parte di Sandro Lombardi. L’introduzione sarà affidata ad uno dei maggiori esperti del Pound scrittore, Massimo Bacigalupo. Questa serata chiuderà una ricca rassegna sulla poesia mondiale del Novecento curata da Valerio Magrelli, all’interno della quale trova giusto spazio la poesia musicale di Ezra Pound.   
I due eventi sono stati fortemente sostenuti da Gianni Borgna, direttore della Fondazione Musica per Roma, che in passato, in veste di assessore al Comune di Roma, si è battuto per intitolare una strada a Ezra Pound. Dalla via della capitale in memoria di Pound perseguito per motivi ideologici, oggi Roma rende nuovamente omaggio al compositore e letterato.

 **Flavia Aliberti**

Sabato 8 Maggio: “Le Testement”, la poetica musica di Ezra Pound. Teatro Studio ore 21:00. Auditorium Parco della Musica, Roma  
Lunedì 10 Maggio: “Stati Uniti. Sandro Lombardi legge Ezra Pound”. Teatro Studio ore 21:00. Auditorium Parco della Musica, Roma