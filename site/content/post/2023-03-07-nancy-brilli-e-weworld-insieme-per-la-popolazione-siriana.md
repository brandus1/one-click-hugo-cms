---
id: 13803
title: Nancy Brilli e WeWorld insieme per la popolazione siriana
author: Redazione
type: "post"
guid: https://progressonline.it/?p=13803
url: "/?p=13803"
colormag_page_layout:
- default_layout
hefo_before:
- '0'
hefo_after:
- '0'
categories: "['ATTUALITÀ', 'Uncategorized']"
---

È la voce di **Nancy Brilli** quella che si sente nello spot radio e tv a sostegno della popolazione siriana di **WeWorld**, organizzazione impegnata da 50 anni a garantire i diritti di donne, bambine e bambini in 27 paesi del mondo. Dopo il terremo che il 6 febbraio ha colpito la Turchia e la Siria, infatti, l’organizzazione si è attivata sin da subito per **distribuire in Siria beni di prima necessità come coperte e acqua potabile** e dare un aiuto concreto a chi ha perso tutto.

**Una campagna online che adesso arriva in radio e tv con il prezioso supporto dell’attrice romana Nancy Brilli che ha deciso di sostenere WeWorld**, attiva in Siria già dal 2011: suo il voiceover dello spot in onda dal 5 all’11 marzo, anche sulle reti Mediaset. Uno spot che ha l’obiettivo di raccontare le ore post terremoto del popolo siriano per raccogliere fondi da destinare ad aiuti diretti e concreti a favore delle migliaia di persone già provate da quasi 12 anni di conflitto e che oggi si ritrovano ad aver perso tutto.

## Dopo il terremoto che ha colpito Turchia e Siria, la campagna di raccolta fondi arriva in radio e tv con il prezioso supporto dell’attrice romana Nancy Brilli che ha prestato la voce per sostenere WeWorld in Siria

Lo staff locale di WeWorld ad **Aleppo, una delle zone più colpite dal terremoto,** è impegnato dal primo giorno per garantire beni di prima necessità nei rifugi temporanei, tra cui materassi, coperte e kit igienici. Nelle zone in cui la rete idrica è stata fortemente danneggiata dal terremoto, WeWorld ha inoltre garantito l’accesso ai servizi idrico attraverso la riparazione del sistema stesso e i **rifornimenti di acqua potabile con camion cisterne**, raggiungendo oltre **10.000 beneficiari, di cui il 38% bambine e bambini**.

<figure class="wp-block-image size-full">![](https://progressonline.it/wp-content/uploads/2023/03/Nancy-Brilli.jpeg)<figcaption>Nancy Brilli</figcaption></figure>**Un’altra conseguenza allarmante del terremoto** – e che si protrarrà per tanto tempo – **è il suo impatto sull’educazione**, un settore che ha sofferto sin dall’inizio della crisi siriana nel 2011 con le scuole usate come rifugi temporanei, cosa che oggi torna a succedere. Nelle zone colpite dal terremoto **le scuole infatti sono state chiuse**. Solo ad Aleppo, oltre 263 edifici scolastici hanno riportato danni strutturali.

“*Ancora una volta, milioni di bambine e bambini siriani non possono andare a scuola. Tra loro, ci sono anche studenti e studentesse che abbiamo aiutato ad accedere a un’istruzione sicura e inclusiva negli ultimi anni* – commenta **Claudia Oriolo**, Rappresentante Paese WeWorld in Siria – *Ora più che mai, il sostegno alla popolazione siriana è urgente e necessario*”.

WeWorld è presente in Siria sin dallo scoppio della guerra con interventi su istruzione, protezione, WASH e risposta alle emergenze, compresa quella al Covid-19 e all’epidemia di colera scoppiata nel 2022. Tramite interventi multi-settoriali, WeWorld lavora principalmente in Educazione in emergenza, assicurando un accesso sicuro e inclusivo all’educazione a migliaia di bambine e bambini.