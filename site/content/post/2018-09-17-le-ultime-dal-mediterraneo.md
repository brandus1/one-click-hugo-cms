---
id: 9673
title: Le ultime dal Mediterraneo
author: Redazione
type: "post"
guid: http://progressonline.it/?p=9673
url: "/?p=9673"
colormag_page_layout:
- default_layout
categories: "['VIAGGI']"
tags: "['Genova', 'salone genova', 'salone nautico', 'salone nautico genova', 'yatch']"
---

![](https://progressonline.it/wp-content/uploads/2018/09/ab02e396-592b-11e8-b12b-25e5d4b9f267_Salone-Nautico-20132-kGLF-U1110918709384jZ-1024x576@LaStampa.it_-1024x576.jpg)Il Salone, in programma dal 20 al 25 settembre, come annunciato da Carla Demaria, presidente di UCINA Confindustria Nautica, si svolgerà per il terzo anno consecutivo nella seconda metà del mese di settembre, un periodo che trova piena soddisfazione in oltre il 70% degli espositori.

I numeri confermano il trend positivo: al 30 aprile il 98% degli espositori 2017 aveva già confermato la presenza, con il 64% di questi che chiedeva un aumento degli spazi espositivi.

Ad oggi si registrano anche decine di nuove presenze di cui più della metà dall’estero, una crescita che si accompagna alle intenzioni di sviluppo della città, come dichiarato dal sindaco di Genova, Marco Bucci: “Lo scorso Salone Nautico è stato un grande successo anche con gli eventi del fuori Salone. Ora alziamo l’asticella. La città di Genova può ancora crescere molto e arrivare a essere la prima, la più grande e la più bella del Mediterraneo.”

Un clima ben diverso quest’anno che Giovanni Toti, Presidente Regione Liguria, inserisce “in un mercato che ci fa guardare al futuro. Questo è un Salone che deve consolidare lo straordinario successo dell’anno scorso, rafforzando un rapporto di fiducia reciproca con la città nella costruzione di un progetto. Il grande lavoro svolto da UCINA Confindustria Nautica in collaborazione con le Istituzioni, fa sì che il sistema funzioni. La nautica è una delle sintesi di tutto ciò che ci rende famosi nel mondo e che rappresenta l’eccellenza degli italiani in questo settore.”

Motivo per il quale il Salone Nautico 2018 potrebbe essere quello dei **record**. Si respira molto ottimismo nel settore sia da parte degli organizzatori che delle istituzioni: il Direttore Commerciale **Alessandro Campagna** conferma che ci sono in programma moltissime novità **sia in termini di produzione, sia di presenza di brand**.![](https://progressonline.it/wp-content/uploads/2018/09/Salone-Nautico-2012-15-300x225.jpg)

Il layout 2018 si presenterà come **quattro saloni in uno** e sarà progettato seguendo un’analisi specifica che possa soddisfare precise identità di area per ogni singolo settore con servizi dedicati a ogni target, il tutto esaltando la rappresentatività dei vari prodotti e brand presenti. Proprio su questo punto è intervenuto l’architetto **Paolo Brescia**, autore, insieme al team dello Studio OBR, del progetto “La Piazza del Vento” – inaugurato lo scorso anno in occasione del 57esimo Salone Nautico e donato da Ucina a Genova. Secondo l’architetto con il progetto del 58° Salone Nautico è necessario **estendere l’urbanità di Genova sul mare**; in cantiere dunque la possibilità di creare una **piazza sull’acqua** dove poter avere il piacere di **ritrovarsi in pubblico e godere di** un cambio di prospettiva del quartiere.

**Alcune delle novità**

Saranno molte le presenze e i lanci dei nuovi modelli realizzati dai più prestigiosi brand di yacht; tra questi spunta il nuovo X-Yachts X4⁶. L’esposizione del nuovo modello sarà affiancata agli altri del cantiere X-Yachts Italia: X4⁹, X4³ e Xp 38. Il nuovo X4⁶ si sviluppa in 14,08 metri di lunghezza e 4,25 metri di larghezza, ed è un cruiser versatile e veloce, realizzato con materiali di altissima qualità con la tecnica dell’infusione sottovuoto, il che rende questa imbarcazione un vero gioiello galleggiante. Tra le particolarità le due timonerie collegate ma indipendenti.

Altro brand di rilievo presente è l’italiano Sanlorenzo che metterà in mostra al **58° Salone Nautico i suoi** esemplari ed esporrà **due novità: il modello** SL102, conosciuto per essere il “primo motoryacht asimmetrico al mondo” grazie al particolare disegno con il passavanti solo sul lato di dritta che ha permesso agli ingegneri e ai designer di recuperare 10 m<sup>2</sup> negli ambienti interni, e il SX76, un bellissimo yacht di oltre 23 metri che esprime la sintesi tra il classico motoryacht con flying bridge e l’attualissima tipologia explorer.

In porto anche le opere del cantiere Heron Yacht che porterà a Genova lo sviluppo dei nuovi modelli Heron 56’, punta di diamante del cantiere italiano. La progettazione è stata affidata allo studio di design navale SC Superyacht Design di Roma, che ha portato alla luce le innovative versioni **T-Top e Open**.

Tante imbarcazioni ma anche molta tecnologia. Presente, come sempre in prima linea nel settore nautico, il brand statunitense Garmin. A Genova con una nuova telecamera nautica e un trasduttore che mostra tutto quello che c’è sotto e davanti all’imbarcazione. Per esattezza sono due le novità Garmin: la **telecamera GC100**, dotata di connessione wireless, facile da installare e da utilizzare, che permette di tenere sott’occhio ogni angolo dell’imbarcazione consentendo una maggiore sicurezza nelle manovre, per esempio di attracco e il nuovo **Panoptix LiveScope – presentato proprio in occasione del Salone –** che può essere utilizzato nelle modalità LiveScope Down o LiveScope Forward semplicemente ruotando il trasduttore per utilizzare l’apparecchiatura nella maniera più utile al tipo di pesca che si sta effettuando. Nel settore della tecnologia presente anche la multinazionale Raymarine con il Radar Quantum 2 dotato di tecnologia Doppler anticollisione di nuova generazione che permette, attraverso la compressione di impulsi, di individuare meglio gli ostacoli e i bersagli a lungo e a cortissimo raggio, evidenziando i contatti con diversi colori per indicare se in avvicinamento o in allontanamento. La tecnologia di tracciamento del Quantum 2 Raymarine è molto sofisticata, tanto da essere la stessa utilizzata dalla Guardia Costiera degli Stati Uniti.

Stefano Valentini