---
title: Cranchi XT 36, il crossover del mare
author: Redazione
type: post
date: 2018-01-15T10:56:38+00:00
url: /?p=7717
colormag_page_layout:
  - default_layout
categories:
  - VIAGGI
tags:
  - Cranchi
  - novità cranchi
  - yatch
  - yatch cranchi
  - yatch italiani

---
**<img decoding="async" loading="lazy" class=" wp-image-7718 alignleft" src="https://progressonline.it/wp-content/uploads/2018/01/cranchi-1-300x131.png" alt="" width="364" height="224" />È pronta al debutto la novità di Cranchi** per la stagione 2017/18: il nuovo XT 36 che va ad arricchire la gamma del Cantiere nato e sviluppatosi sulle sponde del Lago di Como.

Il nome del nuovo modello è un tributo al suo spirito: **la X allude alla natura da crossover di questa barca.** Lo scafo planante assicura velocità di punta notevoli, ma i volumi a bordo superano di gran lunga quelli di un cruiser. L’XT 36 unisce la razionalità di un trawler e l’emozione di uno yacht da gran turismo. Una barca vivace nelle performance e con un’abitabilità che sa stupire, considerando una lunghezza del natante inferiore ai 10 metri.

**La X sta anche per extra,** perché tali sono il suo hard top e la grande area coperta che caratterizza il main deck. Il quadrato è totalmente riparato da cristalli che offrono comfort e protezione senza opporre barriere alla luce naturale e alla visibilità. Una porta scorrevole in cristallo chiude questa area rendendo piacevole la permanenza a bordo a qualunque latitudine, nelle ore più calde (grazie all’impianto di condizionamento dell’aria) come nei mesi più freddi. La ventilazione naturale e una buona circolazione dell’aria sono garantite dai due osteriggi presenti sull’hard top e rivolti verso prua: in condizioni di caldo non estremo, quindi, è sufficiente aprire la porta per godere del fresco. Anche con la porta chiusa, la sensazione di continuità con l’area outdoor è totale. Il pozzetto, sia all’interno che all’esterno, si sviluppa su un unico livello, senza gradini: tutto sull’XT 36 conferma la **promessa di un rapporto immediato, facile e diretto con il mare**.<img decoding="async" loading="lazy" class=" wp-image-7719 alignright" src="https://progressonline.it/wp-content/uploads/2018/01/Cattura-1-300x118.png" alt="" width="389" height="185" />

Il design degli esterni ha privilegiato linee aggettanti, tanto a prua quanto a poppa **per ampliare gli spazi vivibili e conferire al profilo maggiore dinamicità e slancio**. Nel cockpit si trovano una comoda seduta e un mobile con grill e lavandino. L’accesso alla spiaggetta, di dimensioni generose, è molto facile. Così come è semplice e sicuro muoversi verso prua, con un camminamento che percorre l’intero perimetro senza ostacoli. A prua c’è spazio per la principale area prendisole, cui si aggiunge quella presente sull’hard top, utilizzabile con barca ferma. L’hard top è uno straordinario esempio di versatilità e può essere dotato di selle di bloccaggio che permettono di ospitare due bici, oppure uno stand up paddle o una canoa.

La parte di pozzetto coperta ospita, oltre alla stazione di pilotaggio, u**n salone, con divano convertibile, e la cucina**. Sottocoperta si libera così spazio per l’area notte, con soluzioni veramente sorprendenti per un’imbarcazione di queste dimensioni. L’XT 36 è proposto con configurazioni alternative: con due cabine e due bagni, o con tre cabine e un bagno. L’armatore può così scegliere secondo le sue esigenze, senza mai rinunciare al comfort, alla convivialità e alla giusta privacy.