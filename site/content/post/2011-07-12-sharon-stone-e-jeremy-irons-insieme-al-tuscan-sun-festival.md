---
id: 3152
title: 'Sharon Stone e Jeremy Irons: insieme al Tuscan Sun Festival'
author: Redazione
type: "post"
guid: http://progressonline.it/2011/07/12/sharon-stone-e-jeremy-irons-insieme-al-tuscan-sun-festival/
url: "/?p=3152"
post_views_count:
- '13'
- '13'
categories: "['CULTURA E SPETTACOLO']"
---

**Va sempre oltre le aspettative il Tuscan Sun Festival.** È stato da poco reso noto il programma della nona edizione, dall’1 al 7 agosto a Cortona, e – a guardare l’elenco degli ospiti – neanche questa volta deluderà. Sarà Martha Argerich, la più grande pianista vivente, ad aprire il festival con un concerto dedicato al Tango, e chiuderà la kermesse la splendida voce del soprano australiano Danielle de Niese, stella della lirica mondiale.

**I riflettori saranno puntati in particolar modo su due star hollywoodiane:** Sharon Stone e Jeremy Irons, i quali si esibiranno insieme il 5 agosto in Nocturne: Seduction, Smoke and Music – The love story of Chopin and George Sand. Una performance di teatro, musica, danza in cui si racconta l’insolita relazione nell’arco di un decennio tra il leggendario compositore Frédéric Chopin e l’anticonformista e femminista Amandine- Lucile-Aurore Dupin, scrittrice francese meglio conosciuta come George Sand.

**I due attori faranno vivere i loro primi incontri appassionati quanto burrascosi**, con un lui scostante e una lei affascinata nei giorni vissuti insieme a Maiorca, fino ad arrivare ad una George Sand in un ruolo insolitamente protettivo, guidata da “una sorta di adorazione materna” nei confronti di uno Chopin alla fine “domato”.

**Personaggi controversi, di spessore e impegnativi**, quelli interpretati dall’attrice e produttrice cinematografica Sharon Stone e dall’attore inglese Jeremy Irons, due tra le punte di diamante di questa edizione del Tuscan Sun Festival.

di Elisa Rodi