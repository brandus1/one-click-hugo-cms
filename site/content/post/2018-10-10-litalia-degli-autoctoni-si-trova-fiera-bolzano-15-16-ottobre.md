---
title: L’Italia degli autoctoni? Si trova a Fiera Bolzano il 15 e 16 ottobre
author: Redazione
type: post
date: 2018-10-10T14:42:05+00:00
url: /?p=9916
colormag_page_layout:
  - default_layout
categories:
  - VIAGGI
tags:
  - bolzano
  - vini
  - vini italiani

---
_<img decoding="async" loading="lazy" class="alignleft wp-image-9917 " src="https://progressonline.it/wp-content/uploads/2018/10/Cartina-Italia_vini-autoctoni_v.jpg" alt="" width="503" height="503" />Vitigni rari e quasi sconosciuti, assieme a grandi protagonisti della scena vitivinicola italiana. Il capoluogo altoatesino anche quest’anno diventa capitale dei vini autoctoni italiani con la quindicesima edizione di Autochtona._

Bolzano, 10 ottobre &#8211; Un patrimonio tra i più unici e originali del mondo, una biodiversità estrema che acquisisce peculiarità distintive da regione a regione, ma soprattutto un sempre più grande numero di produttori e una vera comunità che fa della perseveranza e della passione il suo tratto distintivo. Sono i vini ottenuti da **vitigni autoctoni italiani**: non una semplice “moda” ma un fenomeno sempre più radicato all’interno del mercato italiano, grazie ai valori e alla determinazione dei tanti produttori che da sempre ci hanno creduto.

E se c’è un luogo ideale per approfondire questo affascinante universo e scoprire la grande serenità e consapevolezza di chi ne è coinvolto, questo è senza dubbio **Autochtona**: il forum nazionale dei vini autoctoni in programma a Fiera Bolzano lunedì 15 e martedì 16 ottobre nell’ambito di Hotel 2018 (fiera specializzata per hotellerie e ristorazione). Il grande puzzle di produttori e vini che arriveranno a Bolzano da tutta Italia si è ormai quasi completato ed è composto sia da vitigni già conosciuti e apprezzati dagli operatori del settore, sia da varietà meno note legate a terroir più ristretti ma che vale la pena di esplorare.

Tra i vitigni a bacca rossa, il **Teroldego**, storico autoctono del Trentino meglio conosciuto come “Sangue di Drago”, ha trovato nella Piana Rotaliana il suo habitat ideale ed è presente sul mercato sia con versioni più immediate e di facile approccio che con campioni più strutturati e ambiziosi quanto a longevità. Dalla vicina Lombardia troveremo il **Groppello****,** autoctono coltivato sulla sponda bresciana del lago di Garda: di cloni ne esistono diversi, tra i quali quello “gentile” prediletto dai viticoltori della Valtènesi. Rimanendo nel Nord Italia il **Raboso** sarà uno degli interpreti del Veneto più interessanti da degustare: nel comune di Bagnoli prende il nome di Friularo, ma le caratteristiche originarie sono le stesse che hanno portato al suo nome, vale a dire un carattere “rabbioso” a causa della generosa presenza di acidità e tannini.

Tra i tanti rappresentanti della viticoltura toscana, ad Autochtona ci sarà anche il prezioso **Aleatico** dell’Elba, autoctono d’eccellenza dell’isola, molto amato nella versione passita per la sua intensità e aromaticità. Piuttosto ristretto anche l’areale della **Lacrima** nelle Marche, vitigno a bacca rossa che lega la sua produzione al comune di Morro d’Alba in provincia di Ancona: antichissimo, ha rischiato l’estinzione e solo a metà degli anni 80, dai 10 ettari rimasti, è ripartita la sua rinascita. Dal vicino Abruzzo troveremo alcuni interpreti del **Montepulciano**, uva di grande potenza ed eleganza che se ben interpretata è in grado di sedere accanto ai mostri sacri del palcoscenico rossista italiano.<img decoding="async" loading="lazy" class="alignright wp-image-9918 " src="https://progressonline.it/wp-content/uploads/2018/10/Autochtona-panoramica_Credits-MarcoParisi.jpg" alt="" width="471" height="314" />

In questo nostro percorso tra i vitigni autoctoni più o meno noti, troviamo nell’areale casertano in Campania il **Pallagrello**, che anche in questo caso – sia nella versione a bacca rossa che in quella bianca – rappresenta un altro esempio di recupero dall’oblio grazie agli studi sui vitigni autoctoni condotti negli anni 90. Dalla Sardegna, invece, non solo il famoso Cannonau, ma anche il **Carignano**, vitigno di grande struttura ed eleganza che ha trovato dimora nelle propaggini meridionali dell’isola.

Tra i vitigni a bacca bianca sarà invece possibile incontrare la **Nascetta**, vera anima bianca piemontese in mezzo ad un oceano di Nebbiolo. A Novello, infatti, uno dei comuni del Barolo, troviamo anche questa vera e propria chicca, dal grande carattere e che nel corso degli anni da vino quasi clandestino è diventato molto più di una curiosità, grazie alle sue grandi peculiarità organolettiche. Nella vicina Liguria il panorama bianchista è ben noto al grande pubblico e verrà rappresentato dal **Pigato**, antico autoctono che assume note più eleganti e fresche, oppure più calde e decise a seconda degli areali nel quale viene allevato. Ad Autochtona è di casa, oramai da molti anni anche la **Spergola**, autoctono emiliano tipico della zona di Scandiano in provincia di Reggio Emilia: differenti le versioni presenti in commercio, da quelle ferme a quelle frizzanti passando per le dolci passite.

Scendendo verso il centro Italia, e in Umbria in particolare, il **Grechetto** ha certamente un posto di primissimo piano: come capita spesso in questi casi le sue anime sono molteplici così come i cloni che portano a vini di differente levatura.

Se la Puglia è nota per i suoi vitigni autoctoni a bacca rossa, da qualche anno a questa parte sta stupendo molti anche con un vitigno aromatico del quale pochi avevano notizia fino a poco tempo fa, sebbene sia coltivato qui da secoli: parliamo del **Minutolo**, chiamato anche Fiano Minutolo ma da non confondere con il vitigno campano, colpisce per la sua carica olfattiva esplosiva. E a proposito di aromaticità di grande prorompenza, non mancheranno ad Autochtona degni esemplari di **Zibibbo**, storica varietà che in Sicilia trova interpreti sia nelle famose versioni passite che in quelle secche.

Dopo **Autochtona** (15 e 16 ottobre), sarà la vota di **Vinea** **Tirolensis** (17 ottobre) che ospiterà oltre 60 vignaioli indipendenti altoatesini e della novità **“Lagrein Experience”**, una giornata interamente dedicata al vitigno più antico fra quelli storicamente documentati e tuttora coltivati in Alto Adige.