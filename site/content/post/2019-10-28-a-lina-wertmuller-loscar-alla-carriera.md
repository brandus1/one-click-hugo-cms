---
id: 12074
title: A Lina Wertmuller l&#8217;Oscar alla carriera
author: Redazione
type: "post"
guid: http://progressonline.it/?p=12074
url: "/?p=12074"
colormag_page_layout:
- default_layout
categories: "['CULTURA E SPETTACOLO']"
---

***La donna, la carriera, il successo. Con il sorriso.***

Storia di una donna che ha fatto la storia del cinema e che ha raccontato relazioni, sentimenti, costumi con la sensibilità, la cultura, le sfumature della donna.

Il cinema, ma non solo, il 27 ottobre scorso ha reso omaggio a **Lina Wertmuller** che, a Los Angeles, **ha ricevuto l’Oscar alla carriera** con David Lynch (premio alla carriera), Wes Studi (primo indiano americano) e Geena Davis (premio umanitario per l’uguaglianza di genere). ‘*Un’artista che ha fatto storia essendo se stessa*’, ha detto Sophia Loren intervenendo alla cerimonia.

![](https://progressonline.it/wp-content/uploads/2019/11/503px-Lina_Wertmüller_1989-252x300.jpg)Una regista femminista, ma con un femminismo ‘malizioso e giocoso’, come ha detto Greta Gerwig consegnandole il premio insieme a Jane Campion, due delle cinque donne fino ad oggi candidate agli Oscar.

‘*Perché non facciamo un Oscar al femminile, e lo chiamiamo Anna?*’. Così ha esordito **Lina**, 91 anni ad agosto, che ha dedicato la statuetta alla figlia Maria Zulima e al marito, lo scenografo Enrico Job. Immensa commozione per la regista, già prima donna a ricevere una nomination all’Oscar, nel 1977, per ‘Pasqualino Settebellezze’. Gli occhi guizzanti dietro gli immancabili occhiali bianchi (pare ne abbia acquistati 5 mila pezzi, ordine minimo in una fabbrica).

Da allora un successo dietro l’altro. Ora il tributo dell’America con Geena Davis che dice: “*la parità dei sessi con te va alle stelle. Grazie per la tua civiltà, per la tua cultura, per la tua passione”*.

Sul grande schermo la regista ha raccontato la commedia e il dramma, sempre con ironia e sensibilità. Lo hanno anche ricordato il Console generale d’Italia a Los Angeles, Silvia Chiave, e la direttrice dell’Istituto italiano di cultura, Valeria Rumori, durante un evento speciale nel quale è stato consegnato alla Wertmuller, il 24 ottobre, l’IIC Los Angeles Creativity Award, riconoscimento all’eccellenza italiana nel mondo in ogni settore creativo.

Un omaggio alla donna e al cinema italiano. Ora, sul marciapiede più famoso del mondo, ad Hollywood, ci sarà l’impronta della **Wertmuller** non lontana da quella di un altro grande italiano, Ennio Morricone.

Oggi Lina dice: ‘*Ho attraversato in maniera positiva i miei anni, divertendomi tanto. Per essere felici bisogna soprattutto volerlo’*. Conservando il senso dell’ironia e della curiosità. Sempre con il sorriso.

**Grazie, Lina**. Eccellenza italiana nel mondo. Esempio di professionalità, sensibilità e determinazione. Esempio per tutte le donne.

Elvira Frojo