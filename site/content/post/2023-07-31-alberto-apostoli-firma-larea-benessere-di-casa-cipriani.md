---
id: 13849
title: "Alberto Apostoli firma l\u2019area benessere di Casa Cipriani"
author: Redazione
type: "post"
guid: https://progressonline.it/?p=13849
url: "/?p=13849"
colormag_page_layout:
- default_layout
hefo_before:
- '0'
hefo_after:
- '0'
categories: "['ATTUALITÀ', 'SLIDE']"
---

Dopo l’inaugurazione, nel 2021 a New York, **Casa Cipriani** sceglie Milano, città del design, come secondo indirizzo. Affacciato sul parco Intro Montanelli, il progetto comprende 15 camere e suite di lusso, un Club Privato e oltre 1.000 mq di SPA, che la famiglia ha affidato a Studio Apostoli per idearne il layout e gli interni.

Integrato alla struttura hospitality e allo stesso tempo dotato di un accesso indipendente, il progetto wellness declina quello stile classico per il quale il gruppo è conosciuto da quattro generazioni e lega il concetto di eleganza e unicità al tema dell’edificio in cui sorge, storicamente conosciuto come **Palazzo Bernasconi**. A definirlo è infatti una composizione ricercata, frutto dell’accostamento tra segni essenziali, volumi geometrici, materiali e finiture, creata su misura con uno studio minuzioso di proporzioni e simmetrie, senza alcun eccesso decorativo.

La lobby della SPA, su due livelli, è visibile dalle grandi vetrate aperte su Corso Venezia e accoglie gli ospiti con linee fluide e nuance naturali: è arredata con piccole aree di attesa e un grande bancone curvo, sormontato da una parete sinuosa; entrambi sono realizzati con una finitura materica di colore beige sulla quale si sovrappongono listelli sagomati in tre tipologie di legno, a lunghezze diverse e retroilluminati, che generano un effetto quasi teatrale. Anche i corpi illuminanti a sospensione sono realizzati con listelli in essenza accoppiati e definiscono un ambiente uniforme e avvolgente da cui prende origine il percorso: al piano terra si trova l’area Beauty, con cabine dedicate a diverse tipologie di trattamenti, servizi per manicure, pedicure, cosmesi, massaggi anche per la coppia e un’offerta Medical per il mondo della micro chirurgia estetica. Sempre allo stesso livello, per i membri del **Club Cipriani** e i clienti della Casa, Studio Apostoli ha disegnato lo spazio fitness, strutturato con stanze dedicate al pilates, boxe, attrezzi, movimento libero e sala privata per personal training. Qui si alternano calde superfici in metallo effetto bronzo, specchi a tutt’altezza, pareti di colore avorio e pavimenti grigio scuro con delicate venature, con l’inserimento di aperture ad arco e leggere sospensioni circolari.

## Alberto Apostoli firma l’area benessere di Casa Cipriani, il nuovo cinque stelle lusso nel centro di Milano: un’area SPA e fitness su due livelli, per oltre 1.000 metri quadrati

La galleria scenografica che conduce nel cuore della parte wellness, al piano seminterrato, diventa un omaggio progettuale e allude alle radici della celebre famiglia di committenti: grazie ai rivestimenti cangianti, proietta il visitatore a sentirsi su una barca in mezzo al mare, come fosse nel cuore della laguna veneziana, dove quasi cento anni fa iniziava l’avventura imprenditoriale di **Giuseppe Cipriani**. Il tunnel introduce l’elemento acqua e accompagna i visitatori nelle due aree SPA distinte – per uomo e donna -, definite da altrettanti linguaggi estetici: nella sezione femminile dominano le forme morbide e sinuose, le linee curve e l’uso di preziosi mosaici in pietra in gradazioni di colore, che dalle nuance dall’avorio digradano nel rosa e nell’avorio, in una successione cromatica valorizzata dalla modulazione della luce artificiale, interamente curata dallo studio **Voltaire Lighting Design**. Uno spogliatoio, una sauna finlandese in legno di cedro, una cascata di ghiaccio, docce emozionali e un Hammam con soffitto a volta interamente rivestito in marmo rosso Francia arricchiscono l’offerta per l’area benessere donna, mentre quella maschile – un mix di legno e pietra ispirato agli Onsen giapponesi – si struttura, oltre allo spogliatoio, con una grande sauna a doppio livello, due docce emozionali, un bagno turco e una cascata di ghiaccio.

I due percorsi si congiungono e culminano in un’area relax con dettagli in cachemire e un braciere, e in una piscina salina, emblema dell’eleganza del **brand Cipriani**: la superficie dell’acqua si specchia sul soffitto nero e sulle preziose superfici perimetrali, realizzate con grandi lastre rettangolari in onice verde. I pannelli in pietra naturale si sovrappongono sul lato di fronte all’ingresso e offrono quinte teatrali, accentuate dall’illuminazione, dove sono celate zone con getti a cascata per un’esperienza totalizzante di benessere.

“*Per Casa Cipriani a Milano, l’idea era di poter raccontare una storia squisitamente italiana con un linguaggio emozionale ed evocativo, che riuscisse a veicolare i valori del brand attraverso un’esperienza di benessere capace di abbracciare tutti i sensi, dalla vista, al tatto, all’olfatto. Il pregio e la cura sartoriale delle finiture parlano all’ospite, la luce lo accompagna negli ambienti e l’acqua lo rigenera in un viaggio di benessere inaspettato in un contesto caotico come Milano. Ci piace anche pensare che una SPA iconica nel cuore della capitale del design e del fashion non potesse non nascere se non nell’ex Palazzo Bernasconi, quasi a essere omaggio alla cultura della moda, della bellezza e della creatività per cui siamo conosciuti in tutto il mondo*” conclude **Alberto Apostoli**, l’architetto fondatore dell’omonimo studio con sede a Verona.