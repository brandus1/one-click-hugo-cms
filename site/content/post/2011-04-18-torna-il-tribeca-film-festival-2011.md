---
id: 2763
title: Torna il Tribeca Film Festival 2011
author: Redazione
type: "post"
guid: http://progressonline.it/2011/04/18/torna-il-tribeca-film-festival-2011/
url: "/?p=2763"
post_views_count:
- '0'
- '0'
categories: "['CULTURA E SPETTACOLO']"
---

&lt;![](https://progressonline.it/wp-content/plugins/wp-ultimate-csv-importer/images/noimage.png)&gt;&lt;![](https://progressonline.it/wp-content/plugins/wp-ultimate-csv-importer/images/noimage.png)–&gt;**Sarà Sir Elton John**, con un’esibizione live sotto il cielo di Manhattan, ad aprire l’edizione 2011 del Tribeca Film Festival, la kermesse cinematografica indipendente che avrà luogo dal 20 aprile al 1 maggio. Sarà l’occasione per presentare “The Union”, il documentario diretto da Cameron Crowe, incentrato sull’incisione dell’omonimo album che l’artista inglese ha realizzato insieme a Leon Russell.

**“Avere Elton è un regalo straordinario** per il nostro festival“, ha affermato Jane Rosenthal, cofondatrice del festival insieme a Robert De Niro. Anche quest’anno il festival si presenta con un programma eterogeneo e ricco di lavori interessanti. Molte le pellicole straniere: da quelle francesi, irlandesi, inglesi e tedesche, a quelle cinesi, norvegesi, israeliane e giapponesi. Ma nella decima edizione della kermesse si parlerà anche un po’ italiano.

**A calcare le scene newyorkesi,** dopo il successo ottenuto al Festival di Roma lo sorso novembre, il film di Claudio Cupellini “Una vita tranquilla”. “Italian superstar Toni Servillo – scrivono gli organizzatori – è il protagonista di un thriller in cui il dramma cresce poco a poco, una brillante aggiunta alla nuova scuola italiana capace di raccontare storie di criminalità con tocco sofisticato e sottile suspense”. Nella stessa sezione, a fare compagnia al nostro Servillo, grandi attori internazionali del calibro di Orlando Bloom (The Good Doctor) e Kathleen Turner (The Perfect Family). Inoltre, in prima assoluta verrà presentata la coproduzione italo canadese “Beyond the Black Rainbow”, il fantahorror scritto e diretto da Panos Cosmatos.

**La pellicola, definita “creativamente futuristica e ipnoticamente retro”**, racconta la storia di uno squilibrato analista che tiene prigioniera nel suo laboratorio una giovane donna. La sezione World Narrative e Documentary ospiterà 44 pellicole; Spotlight, il meglio proveniente dai festival di tutto il mondo, ben 33 e, infine, 8 le opere “ai limiti della creatività e del genere” scelti per Cinemania. Tra i titoli in programma, la storia della coppia in bilico tra fedeltà e tradimento di Last Night, con Keira Knightley e Eva Mendes, e il disagio del medico frustrato Orlando Bloom in The Good Doctor.

**Ospiti anche Vera Farmiga, regista e attrice di Higher Ground**, e la protagonista della pellicola cinese Let the Bullets Fly, Chow Yun-Fat. Il regista premio Oscar Alex Gibney presenterà Catching Hell e i due attori inglesi Steve Coogan e Rob Brydon indosseranno i loro panni nel film The trip. Non mancheranno i documentari, come Mama Africa e New York Says Thank You, omaggio alla città che ospita il festival. Intanto, il Tribeca pensa in grande. Grazie ai servizi di streaming via internet e video-on-demand via cavo, gli organizzatori vorrebbero proporre direttamente al pubblico un catalogo di ventisei film all’anno, ostacolando il monopolio delle grandi case di distribuzione.

**Nella speranza che**, potendo acquistare un film con iTunes, Amazon o Netflix, e guardandolo comodamente seduti sul divano di casa, possa aiutare i filmakers indipendenti a trovare un nuovo mercato.

di **Federica Vagnozzi**