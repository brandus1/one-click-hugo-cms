---
id: 3831
title: Motor Show 2010
author: Redazione
type: "post"
guid: http://progressonline.it/2011/01/11/motor-show-2010/
url: "/?p=3831"
post_views_count:
- '12'
- '12'
categories: "['AUTO']"
tags: "['auto', 'eventi']"
---

Sarà la vetrina in cui gli italiani potranno apprezzare gli sforzi fatti dalle Case automobilistiche in vista della ripresa e avrà una dimensione internazionale garantita dalla presenza nel calendario ufficiale OICA (Organisation Internationale des Constructeurs d’Automobiles). Il gruppo Fiat e il gruppo Volkswagen hanno confermato la propria presenza all’evento, dando origine ad una reazione a catena che portato oltre l’80% delle case attive in Italia verso gli stand della fiera di Bologna.  
L’edizione di quest’anno si basa sui veicoli ad alimentazione elettrica. Sarà “Powered by Enel” Electric City, l’iniziativa inedita dedicata alla mobilità elettrica di cui Enel è main sponsor. La città del futuro sarà ricaricata dalle innovative infrastrutture ‘intelligenti’ realizzate dalla prima società elettrica italiana e installate al Motor Show sia lungo il percorso creato per i test drive per il pubblico dei veicoli elettrici e sia negli spazi espositivi di Smart e Renault, le case automobilistiche con le quali Enel ha stretto degli importanti accordi di collaborazione. Tra le Case auto e le aziende che espongono i propri veicoli ad alimentazione elettrica si trovano anche Citroen, Micro-Vett, Mitsubishi, Nissan, Peugeot e Tazzari.  
Citroen presenterà all’interno dell’iniziativa la sua C-Zero. Zero litri di carburante, zero emissioni inquinanti, zero emissioni di CO2 durante la guida, zero inquinamento acustico. Dotata di tecnologia Full Electric, sviluppa una velocità che può raggiungere i 130 km/h (da 0 a 100 km/h in 15,9 secondi e riprese da 60 a 80 km/h in 3,9 secondi) ed ha un’autonomia di 150 chilometri. I primi esemplari saranno consegnati alla fine dell’anno in Francia e a gennaio 2011 in Italia.  
Micro-Vett, azienda leader nella progettazione e nella costruzione di veicoli a trazione elettrica, ibridi e bimodali che opera dal 1986 al fine di migliorare la sostenibilità ambientale e l’efficienza energetica dei vettori, metterà a disposizione nell’area indoor dedicata ai test drive del pubblico la 500 Elettrica, fiore all’occhiello della produzione.  
A rappresentare Mitsubishi nel padiglione dedicato alle vetture ad alimentazione elettrica sarà i-Miev. Arrivata come concept car nel 2003 e come prototipo nel 2006, è alimentata da un propulsore leggero e compatto e da batterie agli ioni di litio ad alta densità energetica con 47 kW per 150 chilometri di autonomia. Ha affrontato quasi 300.000 km di collaudi e, dopo essere stata lanciata sul mercato giapponese, ora è pronta nella sua versione europea.  
Renault presenterà Kangoo Express Z.E. (Zero Emissioni), uno dei modelli della gamma di quattro veicoli elettrici che sarà introdotta dalla casa francese sul mercato tra il 2011 e il 2012. Sarà commercializzata nel secondo semestre 2011, avrà un motore elettrico della potenza di 44 kW e sarà equipaggiata con una batteria agli ioni di litio di ultima generazione che garantiranno un’autonomia di circa 160 chilometri.  
Smart, marchio del gruppo Daimler, illustrerà il progetto quadriennale e-mobility Italy, creato proprio insieme ad Enel: si tratta di un inedito modello integrato di mobilità elettrica che renderà possibile la diffusione di veicoli elettrici, con tecnologie di ricarica all’avanguardia, grazie allo sviluppo di infrastrutture su misura. Italy Daimler fornirà oltre 100 Smart Fortwo Electric Drive (motore elettrico a zero emissioni da 30kW, 41 CV, e 135 chilometri di percorrenza garantita) a clienti nelle città di Roma, Pisa e Milano.  
Peugeot ha scelto Bologna per la presentazione della sua EX1, un prototipo 100% elettrico, che il 21 settembre scorso sul circuito di Montlhery ha battuto ben 6 record mondiali di accelerazione. Presentato per la prima volta ad un salone automobilistico, questo roadster biposto si fa notare per lo stile anticonvenzionale, la struttura monoscocca in carbonio/nido d’ape a “goccia d’acqua” e le proporzioni (90 cm di altezza per 1,77 m di larghezza) che contribuiscono all’efficienza dell’insieme, all’abbassamento del baricentro e all’aerodinamica. Sulla EX1, che Peugeot si è regalata per festeggiare i suoi 200 anni di attività, ognuno dei due assali ha un proprio motore elettrico con una potenza di 125 kW e una coppia massima di 240 Nm. Questa impostazione meccanica consente di ottimizzare la ripartizione delle masse e di ottenere la motricità delle 4 ruote. Peugeot sarà presente anche con 3008 HYbrid4, la prima auto ibrida Diesel che affianca il motore diesel anteriore a quello elettrico posteriore.  
 **Paolo Vaccaro**

**Mercato auto**

Il mercato italiano dell’auto ha visto una notevole e pesante flessione. Nel mese di ottobre sono state immatricolate 140mila unità, -28,8% rispetto allo stesso mese del 2009. In calo anche nel lungo termine, con un -6,9% nel periodo gennaio – ottobre 2010. Inoltre, secondo il parere del Presidente ANFIA, Eugenio Razelli, “Le difficoltà non sono ancora finite. I volumi immatricolati a ottobre sono stati i più bassi per questo mese dal 1995, segnando la flessione più pesante da inizio anno. In questa situazione, per di più con una raccolta ordini in ribasso del 23% nei primi dieci mesi del 2010, la previsione di chiusura d’anno si attesta su una contrazione del -10,2% rispetto al 2009 (circa 220mila vetture in meno)”. Le marche nazionali totalizzano un netto -39,6%, in crescita solo DR Motor e Ferrari. Quanto alle marche estere, ottobre positivo solo per BMV, Hyundai, Mini, Mitsubishi, Porsche, Seat, Skoda, e Subaru, mentre nei dieci mesi da inizio anno, segno positivo per Citroen, Dacia, Land Rover, Mitsubishi, Nissan, Opel, Renault, Skoda, Subaru, Volkswagen e Volvo.