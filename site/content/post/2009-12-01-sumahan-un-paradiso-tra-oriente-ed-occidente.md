---
id: 3459
title: Sumahan, un paradiso tra oriente ed occidente
author: Redazione
type: "post"
guid: http://progressonline.it/2009/12/01/sumahan-un-paradiso-tra-oriente-ed-occidente/
url: "/?p=3459"
post_views_count:
- '17'
- '17'
categories: "['VIAGGI']"
tags: "['turismo', 'vacanze']"
---

Il Sumahan è un hotel che vanta una storia secolare. Nasce intorno alla meta del XIX secolo quando i proprietari ed architetti Nedret e Mark Bluter decidono di modernizzare la loro vecchia fabbrica. In origine questa struttura ospitava la lavorazione del “suma”, alcol assoluto destinato alla creazione del drink preferito dagli Ottomani ed oggi bevanda nazionale turca, il “raki”, un’ acquavite aromatizzata con anice.

Oggi si presenta invece come un eccellente e raffinato albergo, con un servizio di alto grado adatto ad ogni tipo di clientela. Entrarvi è come immergersi nella tradizione turca, fatta di ambienti caldi, accoglienti e soprattutto rilassanti. Le camere e le suites hanno ognuna una propria personalità e tutte un’incantevole vista sul mare.

I giochi di colore che i riflessi della luce sull’acqua creano durante il giorno rapiscono gli sguardi attoniti dei villeggianti. Barche a vela, pescherecci e pescatori mantengono invece viva la tradizione ittica di questi luoghi.

I 20 alloggi disponibili si suddividono in cinque tipologie, “deluxe”, “junior suite”, “loft suite”, “family loft suite” ed “executive suite”. Alcune si sviluppano su due piani, altre hanno il camino, altre ancora sono dotate di giardino con vista mare. In tutte i bagni sono rifiniti con estrema accortezza: lo stile turco e hamam la fa da padrona. Per i musulmani il rituale del lavaggio è di estrema importanza e deve essere curato in ogni minimo dettaglio. A conferma di questa importante tradizione, la struttura offre un’ampia area dedicata alla bellezza del corpo. Un’accurata scelta di legni, marmi e arredamenti caratterizza le stanze per i massaggi, in cui i profumi tipici, luci ed i colori tenui creano un ambiente magico. Per coloro che vedono la bellezza come tonicità e movimento c’è a disposizione una fornita sala pesi.  
Non mancano attività per chi ama il contatto con la natura: lunghe e panoramiche passeggiate a cavallo o rilassanti sedute di pesca possono essere organizzate dall’equipe dell’albergo.

Per completare la soddisfazione di tutte le esperienze sensoriali anche al gusto è data la sua giusta attenzione. Così il ristorante alla carta Kordon assicura un’esclusiva cucina tradizionale turca e mediterranea, con ottimi primi di pesce e freschissimi frutti di mare.  
Un ampio spazio è adibito per ospitare cerimonie e convegni e in tutte le aree della struttura è possibile connettersi ad Internet tramite la linea Wi-Fi della struttura.

Nelle sue vicinanze molte sono le attrattive da visitare. A pochi chilometri di distanza si sviluppa l’incantevole cittadina di Çengelköy, caratterizzata da particolari case in legno, innumerevoli ristoranti di pesce ed un bellissimo lungomare ideale per romantiche passeggiate. Famosa per i suoi orti e frutteti, Çengelköy ospita la residenza di Abdullah Pa?a, figlio di un navigatore divenuto Grand Vesir, e il palazzo reale dell’ultimo Sultano Ottomano.

A dieci minuti di macchina si trova il Beylerbeyi Palace che, costruito in stile barocco tra il 1861 e il 1865, era la residenza estiva del suo committente, il sultano Abdülaziz (1830-1876). Illustri visitatori come il Duca e la Duchessa di Winsdor intrapresero il viaggio verso Istanbul per ammirare la splendida vista sul Bosphorus che i due padiglioni, uno esclusivo per le donne (harem) ed uno per gli uomini (selaml?k), permettono di ammirare.  
Solo 30 minuti separano invece l’albergo dalla storica, sentimentale ed affascinante capitale Istanbul.  
Un hotel speciale in un posto magico, ideale per un viaggio all’insegna della tradizione e della modernità, alla scoperta di ciò che nasce lì dove il mondo orientale e quello occidentale fondono le proprie diversità.

**Eleonora Bracalenti**

[www.sumahan.com](https://www.sumahan.com)   
<info@sumahan.com>  
tel: +90 216 422 8000  
fax: +90 216 422 8008  
indirizzo: kuleli caddesi no:51 Cengelkoy,  
34684 Istanbul, Turkey