---
title: 'Frida Kahlo a Roma: arriva la mostra “Il Caos Dentro”'
author: Redazione
type: post
date: 2019-09-27T15:43:43+00:00
url: /?p=11913
colormag_page_layout:
  - default_layout
categories:
  - CULTURA E SPETTACOLO
tags:
  - Frida Kahlo
  - Frida Kahlo mostra

---
**Frida Kahlo** arriva a **Roma** con la mostra a lei dedicata, che porta il nome di _“Il Caos Dentro”_. Dal **12 ottobre 2019** fino al **29 marzo 2020** la **Capitale** ospiterà l’esposizione all’interno del _Set-Spazio Eventi Tirso_, che si trasformerà in uno spazio interamente multisensoriale. Tra foto, installazioni multimediali, ricostruzioni ed opere, il visitatore sarà completamente immerso all’interno di un’esperienza a 360°, che lo catapulterà nel mondo in cui viveva l’iconica artista messicana. Nata nel 1907 a **Coyoacán**, in **Messico** fin dalla tenera età, anche grazie all’influenza del padre, un fotografo tedesco, è stata una personalità unica.

<img decoding="async" loading="lazy" class="aligncenter wp-image-11914 " src="https://progressonline.it/wp-content/uploads/2019/09/frida-kahlo-3533466_1280.jpg" alt="" width="470" height="312" /> 

Ha vissuto una vita breve ma intensa, fatta di tragedie, scandita dalla grande passione per il marito, l’artista **Diego Rivera**, e soprattutto ricca di quella sua straordinaria arte, riconosciuta solo dopo la sua morte a soli 47 anni. La mostra che verrà installata all’interno del _Set_, ripercorrerà la sua vita e le sue opere, accompagnandoci all’interno della sua creatività e mostrandoci un assaggio di quella realtà, attraverso cui lei esprimeva un incontenibile talento artistico.

Si potrà ripercorrere la vita dell’artista attraverso le sue opere, gli abiti e i gioielli, le foto dei grandi fotografi del tempo, sbirciando nei luoghi in cui è vissuta attraverso le numerose ricostruzioni: lo studio, la casa a Città del Messico, Casa Azul, la camera da letto. In questo modo lo spettatore potrà toccare con mano qualche istante della vita di **Frida Kahlo**, e sarà in grado di approfondire diversi aspetti di una storia straordinaria. Questo anche grazie alla possibilità di accedere a percorsi tematici, che approfondiranno i lati più disparati della sua personalità, col il prezioso aiuto di focus specifici sulle varie opere in esposizione.

A completare il tutto ci saranno stralci del suo pensiero e della sua visione, riportati al pubblico per mezzo di pagine di diario, foto personali e ritratti d’autore. Insomma, un’esperienza totalmente immersiva, che porterà lo spettatore a scoprire sfumature di **Frida Kahlo** inedite e sconosciute, invitandolo a tuffarsi senza alcun ripensamento all’interno di un’arte stupefacente.

Appuntamento quindi il **12 ottobre** per rendere omaggio a quella iconica personalità che ancora oggi rimane uno dei cardini inamovibili dell’arte contemporanea.

Per info e costi www.spazioeventitirso.it

<p style="text-align: right;">
  Antea Ruggero
</p>