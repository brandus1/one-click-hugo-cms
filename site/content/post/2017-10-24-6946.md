---
id: 6946
title: Cinema per Archi
author: Redazione
type: "post"
guid: http://progressonline.it/?p=6946
url: "/?p=6946"
colormag_page_layout:
- default_layout
categories: "['CULTURA E SPETTACOLO']"
tags: "['Cinema per archi', 'colonne sonore', 'eventi musicali', 'Morricone', 'Nino Rota', 'Parco della Musica', 'Piovani', 'Piovano']"
---

![](https://progressonline.it/wp-content/uploads/2017/10/eventopiovano-16-300x200.jpg)Un meritato tributo ad alcune delle eccellenze della musica per cinema è stato offerto, il 9 ottobre nello Spazio Risonanze del Parco della Musica di Roma, a tre grandi nomi del panorama compositivo italiano: **Nino Rota**, **Ennio Morricone** e **Nicola Piovani**. Tre **Premi Oscar** che hanno dato un contributo eccezionale alla musica italiana nel mondo con colonne sonore memorabili **lasciando una testimonianza indelebile del genio creativo italiano**. L’occasione è stata la presentazione del disco “***Cinema per Archi***” (Arcana A 440, 1 CD, www.outhere-music.com) che vede **protagonisti gli Archi dell’Orchestra di Santa Cecilia** cimentarsi sotto la direzione di **Luigi Piovano** in trascrizioni per archi di alcune notissime musiche per film dei tre compositori, accanto ad altre composizioni puramente “speculative” che ampliano la nostra conoscenza sull’arte compositiva di Rota, Morricone e Piovani. ![](https://progressonline.it/wp-content/uploads/2017/10/eventopiovano-35-300x200.jpg)Tre universi sonori quelli presentati in questa antologia, dove le aspettative vengono regolarmente attese grazie ad una scelta raffinata: si va dal “Concerto per archi” e alcuni brani da “La Strada” e “Amarcord” di Fellini e “Romeo e Giulietta” di Zeffirelli messi in musica da Rota, al tema del “Gabriel’s oboe” da “Mission”, il “Mosé”, il dodecafonico “Musica per 11 archi” e il trasognante “Arcate di archi. Meditazione in Re maggiore” di Morricone, sino ad arrivare a Piovani con “Il Canto dei Neutrini” per violoncello e orchestra e due brani tratti da “***La vita è bella***”. Tre modi di approcciare la musica per film ma anche tre modi di affrontare il linguaggio musicale “assoluto”, libero da ogni esigenza dettata dalla pellicola, in cui i tre compositori offrono, ciascuno a loro modo e secondo le singole sensibilità musicali, delle suggestioni sonore di grande bellezza. **La riuscita di questo progetto discografico è dovuta anche all’ottima direzione di Luigi Piovano**, che è anche primo violoncello dell’Orchestra di Santa Cecilia; una direzione, la sua, capace di esaltare le ammiccanti sinuosità dei brani di Rota, il senso melodico “infinito” di Morricone, e la ricca vena popolare di Piovani.

*Franco Bruni*