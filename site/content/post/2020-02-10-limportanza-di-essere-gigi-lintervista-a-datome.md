---
id: 12516
title: "L\u2019importanza di essere Gigi &#8211; L&#8217;intervista a Datome"
author: Redazione
type: "post"
guid: http://progressonline.it/?p=12516
url: "/?p=12516"
colormag_page_layout:
- default_layout
hefo_before:
- '0'
hefo_after:
- '0'
categories: "['CULTURA E SPETTACOLO']"
tags: "['basket']"
---

## *Ha solo 32 anni ma ha già scritto una biografia e ha raccolto un’esperienza tale da poter essere considerato tra i migliori cestisti italiani di tutti i tempi. Non fosse altro per un solo, importante, elemento: Gigi Datome è tra i 7 giocatori nati nel Bel paese ad aver calcato i parquet dell’NBA.*

**![](https://progressonline.it/wp-content/uploads/2020/02/gigi-datome-300x300.jpg)Luigi “Gigi” Datome** di strada ne ha fatta dalla sua Sardegna, dove ha iniziato a giocare a basket sognando di arrivare ai livelli del padre Sergio o del fratello Tullio. Quello che non sapeva un, ancora per poco, “piccolo” Gigi Datome (ora 2 metri e 03) era che la Sardegna sarebbe stata il suo trampolino di lancio, la prima tappa di un viaggio immenso che negli anni ha toccato Siena, Roma, gli **Stati Uniti** (tra Detroit e Boston) e, in ultimo, la Turchia, dove dal 2015 gioca nel **Fenerbache**. Nel frattempo, tra un volo d’aereo e l’altro, tra un canestro e quello successivo, la barba di Gigi Datome è cresciuta, tanto da diventare quasi un simbolo rappresentativo della sua persona, rendendolo uno dei soggetti più iconici e riconoscibili del mondo della palla a spicchi.

Tante partite, tanti viaggi, innumerevoli palazzetti dello sport intervallati da note di colore azzurro. L’azzurro della nazionale italiana, di cui è stato anche capitano e che rappresenta dal 2007.

Il suo miglior biglietto da visita è senza dubbio il Palmares che conta, tra gli altri trofei, un campionato e una supercoppa italiana, tre campionati turchi, due coppe di Turchia. La soddisfazione maggiore è sicuramente l’Eurolega (la massima competizione di basket in Europa) conquistata col Fenerbache nel 2017.

### In tutto ciò Gigi Datome ha anche scritto un libro, una biografia in cui si “apre” al suo pubblico e nel quale svela aneddoti, curiosità e retroscena della sua vita, sia privata che professionale. Dall’alto dei suoi 203 centimetri ha parlato di questo, e ovviamente non solo, con noi.

Come in ogni racconto di un grande viaggio, anche noi parlando del cammino di **Gigi Datome** abbiamo iniziato dal principio. Abbiamo iniziato da un’infanzia trascorsa ad Olbia tra casa, scuola e quel parquet in cui iniziava a centrare i primi canestri. “*Se non fosse stato per mio padre magari non avrei mai giocato a basket, chi lo sa?*” si domanda Gigi, ricordando il genitore prima cestista e attualmente presidente del club sardo.

È proprio ad Olbia che questo gigante italiano inizia a giocare, facendosi notare prima da Siena poi dalla Virtus Roma. Nella Capitale però **Gigi** raggiunge la consacrazione nazionale, tanto da essere nominato, nel 2013, miglior giocatore del campionato. Le prestazioni romane spostano su di lui i riflettori, accecanti quanto sensuali, dell’ NBA, Lega dove già militavano i connazionali Bargnani, Belinelli e Gallinari. E, si sa, per qualsiasi cestista resistere al richiamo dei palazzetti statunitensi è pressoché impossibile.

<figure aria-describedby="caption-attachment-12518" class="wp-caption alignright" id="attachment_12518" style="width: 213px">![](https://progressonline.it/wp-content/uploads/2020/02/datome-pistons-200x300.jpg)<figcaption class="wp-caption-text" id="caption-attachment-12518">Con la maglia dei Pistons</figcaption></figure>

**Le prime emozioni dopo la chiamata a stelle e strisce?** “*Grande soddisfazione e grande curiosità per un mondo patinato che sapevo essere totalmente diverso da quello da dove venivo”,* un mondo in cui si fronteggerà con i migliori giocatori del pianeta. Tra i quali il Re incontrastato: LeBron. “*Un’altra soddisfazione nella soddisfazione. Non che abbiamo ingaggiato battaglie epiche, ma aver condiviso lo stesso campo e una serie playoff è qualcosa da poter raccontare”* ci confessa Gigi.

L’esperienza in **NBA** però non restituisce in termini di prestazioni e minutaggio quanto promesso, tanto che dopo due stagioni tra Detroit Pistons, Grand Rapids Drive e Boston Celtics, Datome fa nuovamente le valigie per tornare in Europa, dove lo attende un contratto con i turchi del Fenerbache. “*È stata sicuramente un’avventura molto intensa*” racconta l’ala azzurra ricordando l’NBA. “*Dall’eccitazione e l’entusiasmo per esserci arrivato, alla frustrazione di non aver potuto dimostrare quello che valevo dato che, specialmente a Detroit, non trovavo spazio, fino alla felicità di aver dimostrato a Boston che meritavo quel livello. La soddisfazione è di aver tenuto duro e di aver lavorato per quasi due anni per farmi trovare pronto quando l’occasione è arrivata*”.

In Turchia **Gigi Datome** ritrova la sua dimensione ideale. Nella prima stagione arriva in finale di Eurolega, vince la coppa e il campionato nazionale, venendo nominato MVP delle finali di quest’ultima. È nella successiva però che ottiene la sua più grande soddisfazione a livello di trofei: alzare quello dell’Eurolega sfuggito l’anno prima dopo aver fatto il bis in campionato.

![](https://progressonline.it/wp-content/uploads/2020/02/datome-shirt-240x300.jpg)Dopo infiniti viaggi, molti premi e tante esperienze, Gigi ha deciso di racchiudere tutto il suo trascorso, di vita e professionale, in un libro. Il motivo è presto detto: “*Il perché di un’autobiografia è spiegato molto bene nella prefazione di Francesco Carotti, mio coautore. Non mi sento assolutamente a fine carriera ma tra giovanili, 10 anni di serie A, 2 di NBA e 4 in Turchia, c’era abbastanza materiale per raccontare la pallacanestro vista dall’interno. Aprirsi attraverso le pagine di un libro è stato divertente e terapeutico, ripercorrere certe tappe della mia vita è stato emozionante”.*

**Impossibile, poi, non parlare della terra d’origine**. Potete togliere un uomo dalla sua Sardegna, ma non si può togliere la Sardegna da un uomo. “*Nel libro c’è ovviamente un capitolo dedicato alla mia regione”.* In mezzo a tutti questi viaggi ti viene mai voglia di voler tornare nella tua Olbia? *“La nostalgia c’è sempre, ma sapere che la Sardegna è lì che mi aspetta mi consola e incoraggia*. *Anzi, ai vostri lettori consiglierei di visitare Golfo Aranci, dove la mia famiglia possiede anche un hotel*”.

L’ultima domanda è, inevitabilmente, sul futuro. Una volta tolta la canotta da gioco, quali progetti attendono **Gigi Datome**? “*Bella domanda. Sono aperto a tutto. Ho diverse idee ma sarà anche una questione di timing. Vedremo!”*

Il prossimo capitolo di questo libro, dopo tutto, è ancora tutto da scrivere …

*Alessandro Creta*