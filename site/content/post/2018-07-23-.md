---
title: 'Debutta il Monastero di Cortona Hotel&Spa'
author: Redazione
type: post
date: -001-11-30T00:00:00+00:00
draft: true
url: /?p=9293
colormag_page_layout:
  - default_layout
categories:
  - VIAGGI
tags:
  - Cortona
  - Cortona Hotel
  - hotel lusso
  - Viaggi

---
_**<img decoding="async" loading="lazy" class=" wp-image-9296 alignleft" src="https://progressonline.it/wp-content/uploads/2018/07/ESTERNO-Panoramica-web-300x110.jpg" alt="" width="449" height="166" />Storia ed ambienti di questo luogo unico e straordinario sono stati rispettati. La struttura conventuale originaria si può leggere nella disposizione degli spazi, nei soffitti a travi o a volta, negli imponenti corridoi. Ma il Monastero offre delle autentiche sorprese: molto raramente succede di prendere un caffè o un aperitivo ammirando affreschi seicenteschi recuperati e restaurati, di bagnarsi in una piscina interna con jacuzzi ambientata in un’antica cisterna romana dalle volte a mattoni, o di dormire in una junior suite a suo tempo abitazione del priore, con brillanti decorazioni multicolori tutt’intorno e un camino!**_

Tutti gli **arredi** sono fatti su misura da **artigiani locali, in uno stile classico-moderno** che si sposa armoniosamente con l’architettura dell’edificio. I colori dominanti sono **chiari e luminosi**, con decori in alcune stanze in tinte pastello. Pavimenti e bagni sono in massima parte di marmo travertino, talvolta in parquet. Il **refettorio dei frati** è diventato una grandissima Hall e il bar è caratterizzato da alcuni **frammenti di affresco risalenti al 1676.** La zona più antica ospita una **piscina coperta e riscaldata** dotata di postazioni e lettini jacuzzi, collegata ad una **Spa** che offre due cabine per massaggi e trattamenti estetici, una zona relax e una zona umida con cascata di ghiaccio, sauna e bagno turco. Lo spazio aperto centrale accoglie adesso un **giardino ed una relax pool all’aperto per rilassarsi.<img decoding="async" loading="lazy" class=" wp-image-9298 alignright" src="https://progressonline.it/wp-content/uploads/2018/07/135829815-300x200.jpg" alt="" width="366" height="244" />**

Le **finestre affacciano** sull’antica strada, sul giardino o sui tetti di Cortona e sulla vallata. Un **parcheggio coperto** è a disposizione dei clienti che scoprono le bellezze del territorio in auto. La **posizione strategica** consente di visitare facilmente tutte le importanti località turistiche dei dintorni: Arezzo, la Valdichiana, Siena, il Chianti.

**Una cittadina dalle misteriose origini etrusche**

Città dalle origini mitiche, **Cortona** è situata alla sommità di una collina, a 500 mt di altezza, al confine tra Toscana ed Umbria, e guarda su un panorama armonioso, una grande valle limitata dai monti. **Etrusca ai suoi inizi** – come testimoniato dalle numerose tombe ritrovate nella campagna adiacente tra cui la Tanella di Pitagora e il Melone di Camucia – è stata poi dei **Romani** e portata al suo splendore dalla **Signoria dei Casali nel Trecento**, seguendo infine le sorti del Granducato di Toscana. È circondata da poderose mura, che racchiudono al loro interno **importanti chiese romanico-gotiche** come Sant’Agostino e San Francesco, progettata dal discepolo del santo, Frate Elia, e palazzi di architettura medievale e rinascimentale. Il Museo dell’Accademia Etrusca conserva magnifici reperti come il **rarissimo lampadario etrusco** a 16 becchi e la **famosa tabula cortonensis** in bronzo che registra una compravendita di terreni in questa misteriosa lingua. Nel Museo Diocesano si può ammirare l’**Annunciazione del Beato Angelico**. Cortona è infatti patria di **pittori illustri** come Luca Signorelli e Pietro da Cortona. A breve distanza sorge il **tempio rinascimentale di Santa Maria al Calcinaio**, edificata alla fine del Quattrocento su progetto di Francesco di Giorgio Martini.

L’assetto della cittadina, con tipiche strette vie lastricate **animate da numerosi locali, negozi e trattorie**, è caratterizzato dal forte dislivello tra la parte alta e quella bassa. **Prodotti agricoli e vini di eccellenza** sono alla base di una ristorazione varia e gustosa che non si limita alla tipicità.

La zona in cui sorge il Monastero, al culmine della cittadina, è **ricca di acque**: infatti al tempo dei Romani vi era ubicata una grande cisterna, detta “Bagno di Bacco”. L’edificio confina con l’antica chiesa di Sant’Antonio, ora chiusa al culto, risalente al Trecento. Nel corso dei secoli il **Monastero** ha ospitato numerose confraternite religiose. Dopo la loro partenza, nel 1976, è stato adibito in parte ad abitazione ed in parte ad albergo, poi chiuso. Ora è nato a nuova vita.

**Prezzo limitato alla preapertura della camera doppia 126 euro a notte esclusa prima colazione.**