---
id: 12619
title: Ginevra apre il decennio delle quattro ruote
author: Redazione
type: "post"
guid: https://progressonline.it/?p=12619
url: "/?p=12619"
colormag_page_layout:
- default_layout
categories: "['AUTO']"
---

*Torna l’appuntamento con il Salone Internazionale di Ginevra, evento imperdibile per tutti gli amanti delle quattro ruote che ogni anno svela le anteprime della nuova stagione e premia i migliori modelli protagonisti sul mercato. Quest’anno, però, a far discutere sono soprattutto gli assenti*

I giorni da cerchiare in rosso sul calendario 2020 sono quelli che vanno dal 5 al 15 marzo, quando il Geneva Palaexpo aprirà i battenti per la novantesima edizione di uno dei principali saloni automobilistici al mondo. Fanno discutere le molte assenze per l’appuntamento di quest’anno: tra i grandi marchi che non saranno presenti nei padiglioni svizzeri ci sono, tra gli altri, Lamborghini, Jaguar, Tesla, oltre a Opel, Citroën, Ford e Peugeot. E come spesso avviene sono proprio questi ultimi, ancor più dei partecipanti, a creare il maggior clamore.

<figure class="wp-block-image size-large">![](https://progressonline.it/wp-content/uploads/2020/02/CotY_Finalist_2020-1024x689.jpg)</figure>Peugeot e Ford saranno ugualmente protagoniste, a loro modo, a Ginevra: il modello 208 della casa francese e la Puma statunitense sono in lizza per vincere il prestigioso premio “Car of the Year 2020”, riconoscimento al quale ambiscono altre cinque vetture. Tra queste Toyota Corolla, Porche Taycan, Renault Clio, Tesla Model 3 e Bmw Serie 1. L’auto vincitrice sarà eletta tre giorni prima dell’apertura ufficiale del Salone, il 2 marzo. La proclamazione del modello “Car of the Year 2020” sarà riservata a una giuria internazionale, composta da 60 giornalisti specializzati (di cui 6 italiani), che dovranno selezionare il miglior modello introdotto sul mercato nei 12 mesi precedenti all’attribuzione del titolo.

Ne è passata di storia, e ne sono stati accesi di motori, da quel lontano 1905, anno dell’edizione numero uno del Salone di Ginevra. La prima automobile presentata fu una Clément-Bayard da 8/9 Hp carburata a petrolio e alcool. A 90 anni di distanza l’ibrido e l’elettrico la fanno da protagonisti, affermandosi sul mercato come soluzioni adottate da una fetta sempre maggiore di clienti. C’è grande attesa per la presentazione della nuova Mercedes EQA, modello che andrà ad arricchire la famiglia di auto elettriche della casa tedesca. Si tratta di un SUV di cui non abbiamo ancora notizie ufficiali, ma che con ogni probabilità sarà dotato di due propulsori elettrici che gli garantiranno una trazione integrale.

<figure class="wp-block-image size-large">![](https://progressonline.it/wp-content/uploads/2020/02/bmw-serie-1.jpg)<figcaption>Bmw Serie 1</figcaption></figure>Notizie più certe, sempre in casa Mercedes, per quanto riguarda gli altri due modelli che saranno svelati a Ginevra. La nuova Classe E è la grande berlina della Stella, auto che monterà una nuova griglia frontale e nuovi gruppi ottici anteriori. All’interno ci sarà il sistema multimediale MBUX di ultima generazione. Classe E avrà in dotazione nuovi propulsori Plug-in Hybrid diesel, motorizzazioni che garantiscono consumi estremamente contenuti, con una media di 1,5 l/100 km. Prevista anche una motorizzazione turbodiesel quattro cilindri 2.0 da 272 Cv.

Già svelato a dicembre, ma presente comunque a Ginevra, il nuovo SUV GLA. In attesa della versione ibrida plug-in, ci saranno motori a benzina e a gasolio, con la potente versione AMG da 306 Cv. Rinnovato anche il volante, che per la prima volta su questo modello può integrare comandi touch per il controllo del quadro strumenti digitale e dell’infotainment MBux, gestibile anche con comandi vocali. Rispetto alla prima serie (uscita nel 2017), il nuovo GLA è più alto di ben 10 centimetri, per un totale di 1,61 metri. Oltre ad affermare l’animo da SUV, questa scelta garantisce un miglioramento dell’abitabilità, con più spazio a bordo per i passeggeri.

<div class="wp-block-image"><figure class="aligncenter size-large is-resized">![](https://progressonline.it/wp-content/uploads/2020/02/Innovative-New-Ford-Puma2-1024x683.jpg)<figcaption> New Ford Puma </figcaption></figure></div>A Ginevra garantito infine ampio spazio al coinvolgimento dei visitatori, con aree a tema dove il pubblico potrà provare numerosi veicoli elettrici. In particolar modo nella Hall 7 del Palaexpo, altrimenti vuoto per le assenze di molti brand, verrà sistemata una pista di oltre 400 metri sulla quale poter testare una cinquantina di vetture di 15 diversi produttori presenti alla kermesse.