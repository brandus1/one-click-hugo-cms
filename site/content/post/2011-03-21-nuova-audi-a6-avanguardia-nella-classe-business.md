---
id: 3886
title: Nuova Audi A6. Avanguardia nella classe business
author: Redazione
type: "post"
guid: http://progressonline.it/2010/04/18/nuova-audi-a6-avanguardia-nella-classe-business/
url: "/?p=3886"
post_views_count:
- '15'
- '15'
categories: "['AUTO']"
---

Grazie all’alta percentuale di componenti in alluminio la carrozzeria risulta molto leggera. La gamma dei sistemi di assistenza e dei sistemi multimediali è molto ampia, intuitivi i comandi.

L’Audi propone la nuova A6 in cinque motorizzazioni: due a benzina e tre TDI. La gamma di potenze va da 177 CV (130 kW) a 300 CV (220 kW). In un secondo momento vedrà la luce la A6 hybrid, che coniuga la potenza di un grande V6 con i consumi di un quattro cilindri. Anche per quanto riguarda i sistemi di trasmissione la Audi mette a disposizione molteplici soluzioni. In tutti i modelli TFSI e TDI, infine, il sistema di regolazione “Audi drive select” è stato arricchito di una nuova modalità: il programma “efficiency”.

**Con la nuova A6,** ormai giunta alla settima generazione, la Audi rivoluziona il segmento delle vetture di categoria superiore e, grazie alle innovazioni tecniche introdotte e all’impiego della struttura leggera in alluminio, si appresta ad aggiungere un ulteriore capitolo alla storia di grandi successi già scritta dalla A6.

**Il design sprigiona sportività ed eleganza**. La berlina è lunga 4,92 metri e larga 1,87 metri, ma è alta solo 1,46 metri – misure che ne fanno il veicolo dalle proporzioni più sportive della sua categoria. Il cofano motore lungo, la linea del tetto bassa e slanciata e le linee pronunciate delle fiancate delineano un quadro dinamico. I proiettori in tecnologia LED, disponibili come optional, conferiscono al frontale un’espressione decisa.

**Grazie al concetto intelligente della struttura composita,** la carrozzeria della nuova Audi A6 è molto leggera, rigida e sicura. I numerosi componenti in alluminio e gli acciai high-tech ne riducono il peso di circa 30 chilogrammi rispetto al modello precedente e costituiscono così la spina dorsale di una vettura creata tenendo fede ai principi della costruzione leggera in ogni dettaglio.

**La nuova berlina business pesa,** a seconda delle versioni, **fino a 80 chilogrammi in meno** rispetto al modello precedente. La Audi, pioniere assoluto della costruzione leggera, ha invertito ancora una volta la spirale del peso e aumentato ulteriormente il livello degli standard nella realizzazione di telai e carrozzerie. La A6 2.0 TDI, ad esempio, ha una massa a vuoto di soli 1.575 chilogrammi (guidatore escluso). La carrozzeria presenta anche **altri punti di forza.** Grazie a materiali e metodi di costruzione moderni, il livello di rumorosità nell’abitacolo è molto basso. L’accurata taratura di tutti i componenti e l’ammortizzazione idraulica dei supporti degli assi e del motore assicurano una risposta eccellente alle vibrazioni.

<span style="color: rgb(0, 128, 128);">**I CINQUE MOTORI –** </span>L’Audi propone la nuova A6 con cinque motorizzazioni potenti e molto efficienti a quattro e sei cilindri. I due benzina e i tre TDI erogano una potenza tra 177 CV (130 kW) e 300 CV (220 kW). Tutti i propulsori sfruttano le tecnologie del sistema d’efficienza modulare del Marchio: il sistema innovativo di gestione dell’energia termica, il sistema Start&amp;Stop e il sistema di recupero dell’energia. Rispetto al modello precedente i consumi sono diminuiti anche del 21%, un record.

**Il motore più parsimonioso della gamma** è il 2.0 TDI. In combinazione con il cambio manuale consuma in media 4,9 litri di carburante ogni 100 chilometri, pari a emissioni di CO2 di 129 grammi al chilometro. Successivamente verrà lanciata la A6 hybrid. Con una potenza totale del sistema di 245 CV (180 kW), il 2.0 TFSI e il motore elettrico garantiscono una propulsione sportiva a fronte di consumi medi di soli 6,2 litri di carburante ogni 100 km (dato provvisorio).

**E’ disponibile un’ampia gamma di sistemi di trasmissione,** e questo è uno degli ulteriori grandi punti di forza del Marchio. A seconda della motorizzazione è possibile scegliere tra un cambio a sei marce, il multitronic a variazione continua o – e questa è una novità – lo sportivo S tronic. Grazie all’ampia spaziatura delle marce e al basso attrito interno, tutti contribuiscono ad  
incrementare l’efficienza di questa berlina.

**A seconda della motorizzazione,** la coppia viene scaricata sull’asfalto tramite trazione anteriore o trazione integrale. La trazione integrale permanente quattro è di ultimissima generazione: il differenziale centrale a corona dentata e il “torque vectoring” assicurano trazione, stabilità e dinamismo eccellenti. In un secondo momento sarà disponibile per le motorizzazioni di punta il differenziale sportivo, che ripartisce la coppia in modo attivo tra le ruote posteriori.

**Grazie alla grande complessità della sua struttura,** l’assetto della nuova A6 concilia precisione sportiva e comfort eccellente. I bracci delle ruote sono in alluminio, il servosterzo è dotato di un nuovo motore elettromeccanico che ne assicura grande efficienza. La berlina monta cerchi di diametro compreso tra 16” e 20”, dietro cui si celano potenti freni.

**Il sistema “Audi drive select”** è di serie in tutte le motorizzazioni; nelle versioni a trazione anteriore il programma elettronico di stabilizzazione (ESP) con meccanismo elettronico di bloccaggio trasversale conferisce all’handling ulteriore agilità. A richiesta sono disponibili le confortevoli sospensioni pneumatiche “adaptive air suspension” con sistema di ammortizzazione variabile controllata. Lo sterzo dinamico, anch’esso a richiesta, sarà disponibile in un secondo momento.

<span style="color: rgb(0, 128, 128);">**L’ELEGANZA SPORTIVA DEGLI INTERNI** –</span> L’abitacolo spazioso della nuova Audi A6 riprende lo stile vigoroso degli esterni. Il suo elemento distintivo è un inserto decorativo che avvolge idealmente guidatore e passeggero anteriore e che viene chiamato “wrap-around”. L’elegante parte frontale della plancia accentua il gioco di linee nella zona del cruscotto. I dettagli degli interni testimoniano l’accuratezza con cui la Audi costruisce le sue auto. Tutti i materiali, tra cui un nuovo multistrato impiallacciato, sono selezionati e lavorati accuratamente. A richiesta i sedili anteriori sono dotati di aerazione e funzione massaggio. La luce diffusa e il pacchetto luci interne conferiscono all’abitacolo grande classe.

**Anche la nuova Audi A6** presenta l’esemplare ergonomia che caratterizza tutti i modelli della Casa dei quattro anelli. Sono di serie l’efficiente climatizzatore automatico comfort e il sistema di comando perfezionato MMI Radio; come optional è disponibile un “head up display” che proietta sul parabrezza le informazioni rilevanti. A richiesta è disponibile anche il sistema di navigazione  
MMI plus con “MMI touch”. Il sistema di navigazione con disco fisso può essere ampiamente gestito dal touch pad.

**Il telefono veicolare Bluetooth** online connette la grande berlina a Internet, permettendole di accedere ai servizi online di Google. Un modulo UMTS visualizza sul monitor le immagini e le informazioni di Google Earth e le fa confluire nell’itinerario di navigazione; un hotspot (WLAN) stabilisce il contatto con i dispositivi mobili di bordo. La punta di diamante dei sistemi HiFi è costituito dall’Advanced Sound System della Bang &amp; Olufsen.

**Il sistema di navigazione MMI plus** interagisce strettamente con i sistemi di assistenza e di sicurezza disponibili come optional a bordo della nuova A6, inoltrando i dati di navigazione alle centraline dei fari, al cambio automatico e all’“adaptive cruise control con funzione Stop&amp;Go”. Questi sistemi sono così in grado di riconoscere scenari complessi e di aiutare di conseguenza il guidatore. In molti casi il sistema di sicurezza “Audi pre sense” può contribuire ad evitare eventuali collisioni o ad attenuarne le conseguenze. L’“Audi active lane assist” aiuta il guidatore a mantenere la A6 nella corsia di marcia, mentre l’assistente di parcheggio facilita il guidatore nelle manovre.

<u>**La nuova Audi A6 – Scheda tecnica**</u>

– Lunghezza 4,92 metri, passo 2,91 metri, volume del bagagliaio 530 litri  
– Fari xeno plus e proiettori in tecnologia LED con gruppi ottici posteriori in tecnologia LED e “adaptive light” con regolazione dinamica della profondità  
– Motori a quattro e sei cilindri, inizialmente due motori a benzina e tre TDI  
– 2.0 TDI 177 CV (130 kW) rielaborato, con emissioni di CO2 di 129 grammi/km  
– V6 TDI 3.0 150 kW con emissioni di CO2 di 137 grammi/km  
– A6 hybrid da 245 CV (180 kW)  
– Cambio manuale, multitronic e S tronic  
– Quattro cilindri con trazione anteriore, V6 di serie o, a richiesta, con trazione quattro  
– Trazione quattro con nuovo differenziale centrale a corona dentata, a richiesta con differenziale sportivo che ripartisce la coppia in modo variabile tra le ruote posteriori  
– Struttura complessa del telaio, cerchi con diametro da 16” a 20”  
– Servosterzo elettromeccanico di nuovo sviluppo ed elevata efficienza

<u>  
</u>

<u>**GUARDA LA FOTOGALLERY IN HQ**</u>