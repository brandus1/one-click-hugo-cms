---
id: 7498
title: 'Star Wars: ieri l&#8217;anteprima italiana a Napoli. Stasera l&#8217;uscita
  de &#8220;Gli ultimi Jedi&#8221;'
author: Redazione
type: "post"
guid: http://progressonline.it/?p=7498
url: "/?p=7498"
colormag_page_layout:
- default_layout
categories: "['CULTURA E SPETTACOLO']"
tags: "['Gli ultimi Jedi', 'Star Wars', 'Star Wars gli ultimi jedi', 'uscita Star Wars']"
---

![](https://progressonline.it/wp-content/uploads/2017/12/star-wars-696x477-300x206.jpg)E’ giunta l’ora tanto attesa da milioni di fan sparsi per tutto il mondo. **La Forza**, risvegliatasi due anni fa dopo un lunghissimo letargo, **torna a scorrere nelle sale cinematografiche**. Stasera infatti debutta al cinema l’ottavo capitolo della saga di Star Wars: **Gli ultimi Jedi**. Luke Skywalker, Rey, Finn e i ribelli sono pronti a proseguire la loro lotta contro il Primo Ordine e le forze del male capitanate dall’enigmatico leader supremo Snoke e da Kylo Ren, fresco di parricidio nel capitolo precedente.

Si sono svolte negli ultimi giorni le varie première in giro per il mondo: sabato scorso è toccato alla prima mondiale a Los Angeles, ieri a quella europea di Londra e italiana, svoltasi a **Napoli**. Recensioni e **commenti entusiastici** da parte di tutti coloro che hanno avuto l’opportunità di assistere all’attesa proiezione, penultimo capitolo della saga di 9 film che abbraccia ormai 3 generazioni di fans.![](https://progressonline.it/wp-content/uploads/2017/12/skywalker-300x144.jpg)

Quarant’anni dopo il primo film quella galassia “lontana lontana” torna ad essere estremamente vicina a noi. Un assaggio di quello che accadrà da stasera in tutta Italia (e non solo) c’è stato ieri al Metropolitan di Napoli, scelto come sede dell’anteprima italiana in contemporanea con la presentazione londinese della pellicola. Molti gli attori partenopei presenti ieri al cinema di Via Chiaia, moltissimi i fan e i cosplayer in fila molte ore prima l’orario della proiezione. **Sul red carpet hanno sfilato gli stormtrooper imperiali ed il robottino BB8**, new entry della saga nel primo film della nuova trilogia. ![](https://progressonline.it/wp-content/uploads/2017/12/bb8-star-wars.jpg)

Dopo che in molti hanno storto il naso per la riuscita del precedente capitolo “Il risveglio della Forza” di JJ Abrams, i primi commenti sul sembrano **promuovere a pieni voti un film** che, nelle sue 2 ore e 30 di durata, si rivela capace di spiazzare e sorprendere anche i fan più accaniti. Non mancheranno di certo richiami alla saga originaria, presenti allusioni a “L’Impero colpisce ancora” ma preparatevi anche ai colpi di scena.

“*Questa storia non andrà come tu pensi*“, la promessa fatta da Luke nel trailer del film. Dubbi e curiosità intorno a “Gli ultimi Jedi” che verranno soddisfatti presto, basterà attendere ancora poche ore per rituffarsi nella galassia lontana lontana…