---
title: 'Cambogia: meraviglia senza tempo'
author: Redazione
type: post
date: 2019-02-02T15:05:02+00:00
url: /?p=10608
colormag_page_layout:
  - default_layout
categories:
  - VIAGGI
tags:
  - cambogia
  - cosa vedere in cambogia
  - travel
  - viaggio
  - viaggio in cambogia

---
_Dopo Pol Pot la **Cambogia** è ripartita, cercando di rinascere dopo il periodo della dittatura. Oggi è diventata una delle mete turistiche maggiori del sud est asiatico._

<img decoding="async" loading="lazy" class="alignleft size-medium wp-image-10610" src="https://progressonline.it/wp-content/uploads/2019/02/asia-1981380_960_720-200x300.jpg" alt="" width="200" height="300" /> “_Ho conosciuto la **Cambogia** molto prima che i khmer rossi decimassero i suoi abitanti. Era il paese del sorriso. Uomini e donne sorridevano spesso. Tutte le favole, i racconti che erano alla base della cultura popolare cominciavano con episodi carichi di ironia, di sensualità, di allegria_”. Basterebbe questa frase del giornalista e scrittore Bernardo _Valli_ per inquadrare questo popolo e questo Paese che, dopo aver attraversato mille avversità, ora si sta riproponendo agli occhi del mondo con tutta la sua bellezza naturale e storica.

La tradizione millenaria del Paese è sopravvissuta al tempo e ai tentativi dell’uomo di infangarla. Dopo tutto è impossibile cancellare secoli di storia; ed ora quella storia eccola di nuovo qua, in tutto il suo splendore, davanti agli occhi dei turisti che qui arrivano praticamente da ogni parte del mondo. E se per anni la **Cambogia** è stata martoriata dalla dittatura, ora **è tornata ad indossare il suo vestito migliore**.

La meta più battuta dai turisti è sicuramente il grande complesso di templi del sito archeologico di **Angkor**. Strutture millenarie in mezzo alla natura, incastrate nelle bellezze del territorio e esaltate dai colori del paesaggio che mutano col passare delle stagioni.<img decoding="async" loading="lazy" class="alignright wp-image-10609 " src="https://progressonline.it/wp-content/uploads/2019/02/31425664573_dcdfff5ac0.jpg" alt="" width="353" height="235" />

Non basterà un giorno per visitare i templi di questo lembo di terra, dovrete quindi acquistare un apposito pass con un numero di ingressi prestabilito, da consumare nei giorni prescelti e da portare sempre con voi all’interno del sito. Iniziate la giornata all’**Angkor Thom**, la gigantesca città fortificata alla quale si accede attraversando il “South Gate”, contornato da file di Dei e Demoni. Al suo interno si trovano “la Terrazza degli Elefanti” e la “Terrazza del Re Lebbroso”. Al centro dell’Angkor Thom si trova il celebre “Bayon”, noto per le sue innumerevoli torri sulle quali sono scolpiti i giganteschi volti in pietra. Uscendo dall&#8217;Angkor Thom, attraverso la porta orientale del &#8220;Victory Gate&#8221;, si incontreranno il Thommanon, il Chao Sai Tewoda e le rovine del “tempio montagna” oggi noto con il nome di Ta Keo. La visita prosegue al Ta Phrom dove, ancora oggi, giganteschi alberi si sorreggono sui muri del monastero e le loro possenti radici si insinuano tra le intercapedini dei massicci blocchi di arenaria. Qui più di altrove natura, storia e architettura sembrano fondersi in un’unica, sola, entità.

L’attrazione più bella e famosa di questo sito archeologico è sicuramente **Angkor Wat**, un immenso santuario nei pressi della città di Siem Reap costruito tra il 1113 e il 1150 e che è anche rappresentato nella bandiera nazionale. Se cercate su Instagram immagini di Angkor Wat ne troverete moltissime all’alba o al tramonto, quando il sole basso regala al tempio e al paesaggio circostante un’atmosfera magica e suggestiva, immutata e immutabile nel corso dei secoli.

**DENTRO ANGKOR WAT<img decoding="async" loading="lazy" class="alignleft wp-image-10611 " src="https://progressonline.it/wp-content/uploads/2019/02/Angkor_Wat_Aerial_View_Siem_Reap_Cambodia_2011-1024x680.jpg" alt="" width="402" height="267" />**

Considerato oggi come una delle sette meraviglie del nostro pianeta, questa colossale costruzione detiene diversi primati tra i quali quello di essere il complesso religioso più grande del mondo. **Angkor Wat** è di una bellezza abbagliante e, per usare una frase di Terzani, &#8220;_è uno di quei pochi, straordinari luoghi del mondo dove ci si sente orgogliosi di essere membri della razza umana_&#8220;.  Questo luogo carico di misteri e di fascino è sicuramente una destinazione da visitare almeno una volta nella vita. Wat svetta tra tutti i 278 templi di questo sito e rimane sicuramente il più famoso e fotografato. Una curiosità: il tempio venne fatto costruire dal re Suryavarman II presso Yasodharapura, la capitale dell&#8217;antico impero. Il sovrano ordinò che la costruzione del gigantesco edificio partisse contemporaneamente dai 4 lati, cosicché l&#8217;opera fu completata in meno di 40 anni.

Per gli amanti dello sport e delle pedalate qui c’è la possibilità di visitare l’intero complesso di templi in bicicletta. Varie agenzie organizzano partenze per gruppi più o meno nutriti per ammirare le meraviglie di questa terra pedalando in mezzo ad uno dei luoghi più suggestivi, misteriosi e mistici del mondo.