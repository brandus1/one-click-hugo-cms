---
id: 9252
title: 'Non solo Londra: Stratford-Upon-Avon e Warwick'
author: Redazione
type: "post"
guid: http://progressonline.it/?p=9252
url: "/?p=9252"
colormag_page_layout:
- default_layout
categories: "['VIAGGI']"
tags: "['british', 'cosa vedere inghilterra', 'estate', 'inghilterra', 'Londra', 'stratford upon avon', 'summer', 'vacanze', 'Viaggi', 'visitare Inghilterra', 'warwick']"
---

![](https://progressonline.it/wp-content/uploads/2018/07/P1170057-300x200.jpg)

Tutti (o quasi) sono stati a **Londra** almeno una volta nella vita. Alzi la mano chi non ha postato le proprie foto accanto a una classica cabina telefonica, davanti al Tower Bridge o magari un selfie col Big Ben che fa capolino. Ma se pensate di sentirvi veramente *british* sorseggiando una pinta in qualche pub, devo dirvelo: **l’Inghilterra non è Londra**. Anzi, **se volete respirare la vera *british air*** dovete lasciare la capitale e dirigervi altrove. Perchè **l’Inghilterra è fatta di casette in stile Tudor e piccole Tea Room** nascoste tra una libreria e una *bakery*, più che da grattacieli e architetture improbabili. Quindi per chi fosse intenzionato a mettere piede in terra britannica e non seguire itinerari convenzionali, ho un paio di deliziose cittadine da suggerire:

1. **STRATFORD-UPON-AVON**

«Essere o non essere, questo è il dilemma?» oppure «Oh Romeo, Romeo, perché sei tu Romeo?» …non vi dicono niente? Beh, **Stratford-upon-Avon** è la città natale di quel genio immortale di **William Shakespeare**.

![](https://progressonline.it/wp-content/uploads/2018/07/teatro-300x225.jpg)

La cittadina è attraversata dal fiume Avon e il tempo sembra essersi fermato per sempre. In una giornata di sole (sono meno rare di quello che si possa pensare) si può attraversare l’Avon su un piccolo battello o su una barca a remi. Immancabile la tappa alla **Holy Trinity Church** in cui si trovano le spoglie del poeta e di sua moglie, e ai luoghi della sua vita. *Last but not least*, il **Royal Shakespeare Theatre**: qui con poche sterline si può assistere a uno dei tanti spettacoli messi in scena dalla **RSC** (Royal Shakespeare Company).

I collegamenti da Londra sono abbastanza comodi: da **Victoria Coach Station** partono un paio di bus al giorno, uno la mattina e uno nel primo pomeriggio, con prezzi che oscillano tra le 12 e le 15£, mentre è possibile raggiungere la città in treno, in due ore, con circa 17£, partenza da **London Marylebone**.

**2.WARWICK**

![](https://progressonline.it/wp-content/uploads/2018/07/barche-300x225.jpg)

Se scendendo dal treno, all’annuncio dello speaker, penserete di aver sbagliato fermata, *no worries*: è tutto sotto controllo! Semplicemente la pronuncia è molto diversa dal modo in cui si scrive **Warwick** (“uorik” più o meno).

Dunque, cosa vedere a **Warwick**: innanzitutto il celebre **castello medievale**, tra i più antichi del Regno Unito. È preferibile prenotare prima il biglietto per evitare di sostare in fila delle ore ma soprattutto per risparmiare qualche sterlina. Infatti, lo scarto tra i biglietti acquistati online e quelli sul posto è di circa 6£ e non è tutto!

È prevista anche la cosiddetta *Rainy Day Guarantee*, ovvero una sorta di assicurazione, comprendente un biglietto omaggio per una successiva visita, prevista nel caso in cui nel giorno prestabilito per la gita dovesse piovere per una o più ore. Sfortunatamente non è molto conosciuto ma resta una tappa imperdibile per gli amanti di fortezze e castelli.

**![](https://progressonline.it/wp-content/uploads/2018/07/P1170165-300x225.jpg)**

Terminato il tour non può mancare una bella tazza di tè fumante. L’antica **Oken’s House**, risalente al XVI secolo, vi farà innamorare definitivamente della cittadina. Al piano superiore di questo edificio in pieno stile Tudor vi aspetta un adorabile salottino, abbellito con divanetti e poltroncine, teiere e tazzine con motivi floreali, dolci di ogni sorta e un assortimento di tè tra i più ampi del Regno Unito. Mi raccomando, il tè va rigorosamente assaggiato con il latte, in vero stile *British*!

[Viaggiatrice Indipendente](https://viaggiatriceindipendente.wordpress.com/)