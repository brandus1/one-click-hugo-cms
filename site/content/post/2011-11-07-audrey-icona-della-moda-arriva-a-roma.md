---
id: 2294
title: Audrey, icona della moda, arriva a Roma
author: Redazione
type: "post"
guid: http://progressonline.it/2011/11/07/audrey-icona-della-moda-arriva-a-roma/
url: "/?p=2294"
post_views_count:
- '12'
- '12'
categories: "['CULTURA E SPETTACOLO']"
---

**In occasione del 50° anniversario di Colazione da Tiffany** e in contemporanea con il Festival Internazionale del Film di Roma, per la prima volta la capitale celebra Audrey Hepburn, attraverso una mostra-omaggio. Un tributo alla grande star nella “sua” Roma che servirà a raccogliere fondi per il progetto di lotta alla malnutrizione infantile sostenuto dal Club Amici di Audrey per UNICEF, a cui la stessa Audrey ha dedicato una parte importantissima della sua vita in qualità di Ambasciatrice di buona volontà.

**La mostra, inaugurata il 26 ottobre, sarà ospitata dal Museo dell’Ara Pacis** al 4 dicembre 2011 e attraverso immagini, video e oggetti personali racconterà le tre vite vissute a Roma dall’attrice: diva del cinema, mamma e Ambasciatrice. Infatti, in 25 anni, Audrey ha condiviso con Roma momenti cruciali della sua carriera artistica, da Vacanze romane e Guerra e pace a La storia di una monaca, ma soprattutto nella capitale ha vissuto molti anni di vita familiare, a stretto contatto con la città e con i suoi abitanti. La mostra è curata dal secondo figlio di Audrey Hepburn, Luca Dotti, con Ludovica Damiani. Una selezione di scatti inediti, quasi “rubati” – provenienti dagli archivi di Reporters Associati, Photomasi, Istituto Luce e Kobal Collection – colgono Audrey Hepburn in momenti di vita quotidiana nella città.

**Didascalie, testi e grafica ripercorreranno il personale ricordo** del rapporto tra Audrey e Roma. Un video esclusivo rivelerà momenti della sua vita privata lontana dalle scene. Considerando il legame tra la vita di Audrey e la storia della moda, le immagini saranno accompagnate da alcuni abiti e accessori. Creazioni di Givenchy, Valentino, e tanti altri che rappresentano anche il modo di vestire di quel periodo, con abiti indossati da Audrey nella vita di tutti i giorni. Uno spazio sarà dedicato alle immagini dall’archivio UNICEF che documentano i viaggi di Audrey Hepburn tra i bambini di Bangladesh, Vietnam, Somalia, Sudan, Etiopia ed America Latina. Solo alcune tra le numerose missioni a cui l’attrice ha dedicato interamente l’ultima parte della sua vita.  
In contemporanea con la mostra Mondadori pubblica il volume Audrey a Roma, che è in libreria dal 25 ottobre 2011.

**AUDREY A ROMA**  
Museo dell’Ara Pacis Lungotevere in Augusta, Roma  
26 ottobre – 4 dicembre 2011  
Orari 9.00 -19.00 – chiuso il lunedì  
Biglietteria € 10 intero; € 8 ridotto   
Info 060608   
[www.arapacis.it](https://www.arapacis.it)  
[www.audreyhepburn.com](https://www.audreyhepburn.com)  
[www.unicef.it/web/audrey](https://www.unicef.it/web/audrey)