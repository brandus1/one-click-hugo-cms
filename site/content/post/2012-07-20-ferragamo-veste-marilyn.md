---
id: 2346
title: Ferragamo veste Marilyn
author: Redazione
type: "post"
guid: http://progressonline.it/2012/07/20/ferragamo-veste-marilyn/
url: "/?p=2346"
post_views_count:
- '6'
- '6'
categories: "['CULTURA E SPETTACOLO']"
---

**Il mistero della sua morte, avvenuta circa 50 anni fa,** non fa che accrescere il desiderio di conoscerla meglio, negli aspetti umani e in quelli più strettamente legati alla sua carriera. Una mostra, curata da Stefania Ricci, direttrice del Museo Salvatore Ferragamo, in collaborazione con il critico d’arte Sergio Risaliti, cerca di ricostruire i mille volti del personaggio cinematografico e della “persona” nascosta dietro la diva di Hollywood, con le sue mille contraddizioni e sfumature.

**Dopo l’omaggio a Greta Garbo, Salvatore Ferragamo** attraveso la sua fama nel settore della moda racconta una storia di successo, amore, denaro e solitudine, per farci scoprire alcuni aspetti della donna che ha incantato il mondo.  
Si sa, ciò che indossiamo riflette una parte della nostra personalità: da qui nasce l’idea della mostra su Marilyn. Il percorso è articolato proprio attraverso abiti e scarpe che Ferragamo creò per l’attrice. Molti degli abiti in mostra furono indossati da Marilyn sul set dei suoi più celebri film. Lo stesso stilista acquistò all’asta da Christie’s alcune paia di scarpe con la sua firma indossate dall’attrice che ora trovano posto nel suo museo, calzature che Marilyn sceglieva nel negozio di New York a Park Avenue o faceva acquistare direttamente in Italia.  
La mostra, all’interno del Palazzo Spini Feroni di Firenze, presenta anche una serie di foto di Marilyn che sono entrate a far parte della storia del mito insieme alle opere cinematografiche.  
Un esclusivo cocktail ha già dato il via alla mostra, che resterà aperta fino al 28 gennaio 2013, in presenza di molti ospiti famosi come Rose Byrne, Anna Sophia Robb, Violante Placido, Valeria Solarino, Carla Fracci e varie autorità della città.

**La serata è stata interamente dedicata a Marilyn,** a partire dalle decorazioni di rose, fiore preferito dall’attrice, e i cupcake di glassa bianca e labbra rosse, in ricordo di quelle di Marilyn, fino alle hostess in abito bianco plissé e look nello stile della diva nel film “Quando la moglie è in vacanza”. Nonostante negli anni siano state dedicate molte mostre a Marilyn, sembra che ci sia sempre qualcosa da raccontare in più su questa leggenda del cinema e sulla sua femminilità, espressa non solo dal biondo platino dei capelli e un abito a pieghe, ma anche dal personale gusto nella scelta delle scarpe.

“Marilyn”, fino al 28 Gennaio 2013 presso il Museo Salvatore Ferragamo, Firenze  
[www.museoferragamo.it](https://www.museoferragamo.it)

di **Flavia Aliberti**