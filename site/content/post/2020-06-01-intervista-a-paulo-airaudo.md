---
title: 'Intervista a Paulo Airaudo: “Coronavirus? La gente presto nei ristoranti”'
author: Redazione
type: post
date: 2020-06-01T09:40:07+00:00
url: /?p=12972
colormag_page_layout:
  - default_layout
categories:
  - ATTUALITÀ
tags:
  - Ambasciatori del gusto
  - chef
  - chef stellati

---
 

## Zero tagli, staff completamente confermato, stipendi regolarmente pagati e un coraggioso “rilancio”, come si direbbe in una partita a poker.  {.wp-block-heading}

**Paulo Airaudo** ha scelto un momento particolare per fare all-in, lanciando a San Sebastian, località dei Paesi Baschi che conosce molto bene e nella quale lavora da anni, un nuovo locale.  


In un periodo in cui molti imprenditori e ristoratori si vedono costretti a tagliare il personale o, nella peggiore delle ipotesi, a chiudere, lo chef argentino di origini italiane (e spagnolo d’adozione) ha deciso di andare contro corrente. Lo ha fatto sfidando questo periodo di incertezza e difficoltà, cercando di trovare in esso le giuste opportunità imprenditoriali.

<div class="wp-block-image">
  <figure class="alignleft size-large is-resized"><img decoding="async" loading="lazy" src="https://progressonline.it/wp-content/uploads/2020/06/Schermata-2020-06-01-alle-10.41.50.png" alt="" class="wp-image-12973" width="300" height="438" /><figcaption>Lo chef Paulo Airaudo</figcaption></figure>
</div>

Ecco quindi che, accanto al già affermato **Amelia** (primo ristorante gestito da uno straniero a ottenere la stella Michelin nei Paesi Baschi) lo chef **Airaudo** è pronto il prossimo 26 giugno a inaugurare un nuovo locale, luxury, in cui poter accogliere i clienti a due passi dal mare.&nbsp;Ci parla proprio da qui lo chef e, dopo averci mostrato in videochiamata &#8220;_in anteprima_&#8221; la sala in allestimento, ci inizia a parlare di come abbia affrontato, lavorativamente parlando, il recente periodo.

Un periodo in cui in tutto il mondo molti ristoranti sono stati costretti a chiudere, in cui tanti imprenditori e ristoratori hanno dovuto licenziare o mettere in cassa integrazione i propri dipendenti. Niente di tutto ciò per lo **chef Airaudo** che, orgogliosamente, rivela: &#8220;_Il ristorante è fatto prima di tutto dalle persone, non solo dallo chef, quindi non ho voluto licenziare nessuno. Per me lo staff è la cosa più importante e ho pagato a tutti lo stipendio in questo periodo. Se falliremo non sarà per una o due persone in più che ho deciso di tenere. Il ristorante è fatto di mani e cuore, non è una fabbrica_. _Se c&#8217;è una cosa che ho imparato durante la mia carriera, è che il fattore umano è fondamentale_&#8220;.

Staff confermato, stipendi pagati e un nuovo progetto in fase di decollo. Una sfida che lo chef argentino, membro dell&#8217;associazione italiana **Ambasciatori del Gusto**, è convinto di poter vincere. &#8220;_Alcuni turisti già sono arrivati, molta gente è in strada e in tanti popolano la spiaggia. Perché quindi le persone non dovrebbero tornare anche al ristorante?_&#8221; 

<div class="wp-block-image">
  <figure class="aligncenter size-large is-resized"><img decoding="async" loading="lazy" src="https://progressonline.it/wp-content/uploads/2020/06/84012631_1266378466879270_555028006502924288_o.jpg" alt="" class="wp-image-12975" width="474" height="315" /><figcaption>Lo chef fuori dal suo locale di prossima apertura</figcaption></figure>
</div>

**Paulo Airaudo** condivide un legame molto profondo con questa zona della Spagna, così identitaria e patriottica sia dal punto di vista sociale che gastronomico. 

Lo chef ha dovuto &#8220;_combattere_&#8221; per riuscire a far valere la sua cucina di stampo italiano, e racconta il primo periodo in cui a San Sebastian aveva aperto Amelia: &#8220;_**Ricordo che, all’inizio, c’era molta diffidenza nei miei confronti**. La cucina basca è molto tradizionale e tradizionalista, sono molto legati alle propria cultura, poco aperti alla novità e alla diversità. Questo un po’ è cambiato negli ultimi 10 anni e permette a gente come me di essere qui e proporre una cucina diversa ma comunque apprezzata. Sono diventato l’unico straniero nella storia di questo territorio a ottenere la stella Michelin_.&#8221; 

Una formula segreta per il successo non esiste, solo il duro e costante lavoro: &#8220;_Cucinare bene: tutti i giorni facciamo le stesse cose alla stessa maniera, nel miglior modo possibile. È questo l’unico modo che conosco, e che conosciamo, di lavorare. Il prodotto deve essere ovviamente eccellente. Abbiamo una metodologia di lavoro ben precisa in tutti i locali e sono molto orgoglioso di questo._&#8220;

Lo chef argentino cerca di portare avanti una tradizione culinaria strettamente legata all&#8217;Italia, ma la cucina del nostro Paese, notoriamente apprezzata ovunque, come è realmente vista all&#8217;estero? &#8220;_**Vivendo e lavorando fuori mi sono accorto che la vera cucina italiana non è compresa né conosciuta adeguatamente**. Tanti clienti chiedono l’insalata come secondo piatto, non consapevoli che questa sia un contorno. C’è però anche bisogno di doversi adattare di volta in volta alla clientela_. _In alcuni casi devo presentare degli antipasti come secondi perché, altrimenti, non verrebbero ordinati_&#8220;.

Un legame, quello tra lo chef e l&#8217;Italia, che potrebbe presto consolidarsi ulteriormente. Ci rivela infatti Paulo che, almeno in progetto, c&#8217;è un prossimo sbarco a **Firenze**. _&#8220;Voglio fare qualcosa in città. Un gastronomico a un livello veramente alto. Non sarà facile per l’impostazione che vorrò dare al locale ma voglio fare qualcosa di intimo, per 6-8 persone, e di lusso. Firenze è una città che mi piace molto. Ha tutto: storia, arte, buon cibo, turisti di qualità e una clientela alla quale piace spendere. Un progetto del quale sto ancora parlando ma che comunque ho intenzione di portare avanti.&#8221;_

<p class="has-text-align-right">
  Alessandro Creta
</p>

_  
_