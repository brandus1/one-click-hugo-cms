---
id: 2886
title: La grande danza in TV
author: Redazione
type: "post"
guid: http://progressonline.it/2012/07/11/la-grande-danza-in-tv/
url: "/?p=2886"
post_views_count:
- '2'
- '2'
categories: "['CULTURA E SPETTACOLO']"
---

**Martedì 14 agosto, in seconda serata su Rai Uno,** i vincitori del Premio Roma, il concorso internazionale di danza promosso dall’AND diretta da Margherita Parrilla, nelle loro spettacolari esibizioni.

**Il prestigioso riconoscimento, che ogni anno** richiama nella Capitale talentuosi e giovani ballerini provenienti da tutto il mondo, offrirà la possibilità al pubblico del piccolo schermo di ammirare le performance dei vincitori di questa undicesima edizione, di cui è stata madrina Milly Carlucci.

**La Giuria internazionale, presieduta dal Maître de Ballet** del Teatro Bolshoi di Mosca Boris Akimov, insieme alle star della danza come Raffaele Paganini, Vladimir Derevianko e Giuseppe Picone, hanno premiato i giovanissimi danzatori della categoria Junior: terzo classificato, l’allievo dell’AND Yuri Mastrangioli, 17 anni, che ha interpretato la seconda variazione de “La Sylphide”, secondo posto per Jacob Feyferlik, austriaco, 15 anni che ha ballato una variazione del “Grand Pas Classique”, e sul podio Natasha Mair , austriaca, 17 anni, che ha regalato al pubblico le emozionanti variazioni de “La Bayadere”.

**Per la categoria Senior, al terzo posto l’italiana Nicoletta Manni,** 20 anni, che ha interpretato il difficilissimo ruolo del cigno nero de “Il lago dei cigni”, il secondo posto è andato alla russa Irina Sapoznikova, 23 anni che ha ballato una variazione tratta da “Lo Schiaccianoci”, e al primo posto, vincitore del Premio Roma Danza 2012 il coreano Kim Young Jun, 22 anni, che ha riscosso grande apprezzamento dalla platea con la variazione da “Diana e Atteone”. La serata è stata presentata dall’ex Miss Italia Claudia Andreatti.