---
title: 'Cortinametraggio: Giovanni Battista Origo di nuovo tra i finalisti con Gong!'
author: Redazione
type: post
date: 2018-03-06T12:11:13+00:00
url: /?p=8126
colormag_page_layout:
  - default_layout
categories:
  - CULTURA E SPETTACOLO
tags:
  - Cortinametraggio
  - Cortinametraggio 2018
  - Cortinametraggio corti
  - Cortinametraggio Gong
  - Cortinametraggio premi
  - Gong corto
  - Gong cortometraggio
  - Gong!

---
<img decoding="async" loading="lazy" class=" wp-image-8130 alignleft" src="https://progressonline.it/wp-content/uploads/2018/03/Locandina-Gong-212x300.jpg" alt="" width="290" height="408" />Dopo gli importanti premi ottenuti nell’edizione 2017 del **Cortinametraggio** per _La notte del professore_ (per Miglior regia, Miglior regia &#8211; giuria CSC, Miglior corto &#8211; giuria pubblico e Miglior attore a Riccardo De Filippis), **Giovanni Battista Origo** è di nuovo **tra i finalisti** degli Oscar italiani dei corti – in programma a **Cortina d’Ampezzo dal 19 al 25 marzo** – con **_Gong!_**.

Il suo lavoro racconta la storia di Luigi ed Elsa, coppia di sessantenni della borghesia romana colta, istruiti e costantemente presenti agli eventi più mondani. Una sera Elsa, rientrando a casa, propone al marito di andare a uno spettacolo teatrale d&#8217;avanguardia che sta per iniziare, ma riceve come risposta un categorico rifiuto. Ne nasce una discussione dai toni surreali, che sgretola a poco a poco le fragili basi di un&#8217;esistenza fatta di chiacchiere vuote e che finisce per incentrarsi sulle ambizioni del loro unico figlio, da tutti soprannominato Jimmy. Peccato però che non riescano a ricordare il suo vero nome.  
Dopo il film corale _In bici senza sella_ e i cortometraggi _La notte del professore_ e _La Premiata Compagnia Mastrosimone_ (attualmente in distribuzione), il giovane regista Origo torna dietro la macchina da presa firmando un’ironica critica a una certa classe sociale condita da un umorismo a tratti paradossale. Il suo corto _Gong!_, girato in bianco e nero interamente in piano-sequenza, può contare sulla forza di tre interpreti eccezionali come **Antonio Catania**, **Benedetta Buccellato** e **Marco Bonadei**, che danno vita a questa “allegra” famigliola.<img decoding="async" loading="lazy" class=" wp-image-8128 alignright" src="https://progressonline.it/wp-content/uploads/2018/03/Still-frame-gong-3-300x125.png" alt="" width="460" height="193" />

«_Gong!_ parla di una coppia di radical chic che, con ogni probabilità, avrà fatto anche il &#8217;68, ma ora si ritrova sconfitta dall’ottusità di un sistema che le ha fatto perdere la propria identità – afferma il regista Origo, autore anche della sceneggiatura – Si tratta di individui che non si possono più definire rappresentanti di un certo periodo storico e che adesso sono svuotati anche come persone, tanto che non sanno neanche più come si chiama il loro figlio. Luigi ed Elsa ora sono capaci solo di parlare: parlano parlano ma in realtà non dicono mai niente, diventando in questo modo sempre meno intelligenti».  
L’ispirazione per un lavoro del genere è arrivata da **Karl Valentin**, l’attore cabarettista che, nella prima metà del Novecento, criticava con intelligenza e graffiante ironia l’assetto della piccola e media borghesia di allora, colpendo attraverso la sua arte i paradossi di certe dinamiche sociali.  
«Per questo corto ho deciso di giocare con il piano-sequenza, un esercizio di stile molto complesso che dà però unicità al lavoro – continua il regista – Sono stato fortunato perché ho potuto lavorare con degli attori capaci di sostenere uno sforzo del genere, muovendosi con naturalezza in uno spazio assolutamente diegetico e dando così vita a una sorta di flusso di coscienza, fatto di tante parole che alla fine però non portano a nulla. Non ci vedo niente di psicanalitico perché è tutto lì in superficie, inutilmente diretto».  
Il corto, selezionato tra i lavori finalisti del **Festival Cortinametraggio 2018**, è prodotto da **Amaro Produzioni** in collaborazione con **Raya Visual Art**.

**Link al trailer:** <https://vimeo.com/253652619>