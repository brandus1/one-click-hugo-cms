---
id: 3582
title: 'Un Mare di Birra: arriva la prima crociera dedicata al malto e al luppolo'
author: Redazione
type: "post"
guid: http://progressonline.it/2011/05/17/un-mare-di-birra-arriva-la-prima-crociera-dedicata-al-malto-e-al-luppolo/
url: "/?p=3582"
post_views_count:
- '0'
- '0'
categories: "['VIAGGI']"
---

In occasione dei festeggiamenti dei dieci anni del tipico locale romano: "Ma che siete venuti a fa", punto di riferimento per tutti gli amanti della birra artigianale, una crociera unirà Roma e Barcellona all’insegna della bionda di qualità, per quella che può definirsi: **la prima mini crociera della birra artigianale internazionale**.

**Dall’11 al 14 giugno la Cruise Roma della Grimaldi Lines,** traghetto con standard crocieristico entrato in servizio nel corso del 2008, **salperà da Civitavecchia alla volta di Barcellona**, capitale multiculturale del divertimento e dell’arte. La nave può trasportare fino a 2300 passeggeri e, grazie alla quantità e qualità di servizi presenti a bordo, rende il viaggio comodo, piacevole e divertente.

**A bordo** saranno presenti i maggiori birrifici e mastri birrai d’Europa che condurranno incontri, dibattiti, lezioni e offriranno degustazioni gratuite mirate a presentare la birra di qualità.La selezione, la spillatura e il servizio delle birre sarà gestito da Manuele Colonna, publican del locale trasteverino; e una squadra di esperti nominerà anche il vincitore del concorso dedicato agli "homebrewers" (i domozimurghi, coloro che fanno la birra tra le pareti domestiche) che riceverà in premio il viaggio.

**E non è tutto**: grazie alle partnership con Il Circolo degli Artisti, noto locale romano punto di riferimento per molte importanti realtà del panorama musicale italiano, tutta la navigazione sarà accompagnata da performance live, sia negli spazi interni che sotto le stelle. Inoltre, nel corso della navigazione, la piscina all’aperto, la spa, il centro benessere e la palestra serviranno a rendere unica e rilassante questa mini-crociera.

**Una volta a Barcellona**, durante la permanenza di 1 giorno e mezzo al porto, la nave si trasformerà in un vero e proprio hotel galleggiante e offrirà la possibilità di visitare la bella città catalana. Tanti gli eventi in programma che coinvolgeranno pub e birrifici locali, per un confronto all’ultimo “malto”fra le varie scuole europee.

di **Laura Saggio**

[www.unmaredibirra.com/](https://www.unmaredibirra.com/)

[www.grimaldi-lines.com/](https://www.grimaldi-lines.com/)