---
title: Madrid inedita, itinerario non convenzionale della capitale spagnola
author: Redazione
type: post
date: 2019-07-23T13:07:28+00:00
url: /?p=11620
colormag_page_layout:
  - default_layout
categories:
  - VIAGGI
tags:
  - Madrid
  - Madrid cosa vedere
  - madrid dove andare
  - turismo Madrid
  - vacanza a Madrid
  - viaggiare Madrid
  - viaggio a Madrid

---
Uscire dai percorsi già battuti e andare **alla ricerca di itinerari non convenzionali** è l&#8217;obiettivo di ogni vero viaggiatore, e non solo. Per i motivi più disparati può capitare a chiunque di dover (o voler) tornare in una città che si è già visitata ed ecco allora che parte la caccia ai musei più improbabili, alle attrazioni meno conosciute e a tutto ciò che resta fuori dalle guide di viaggio tradizionali. Questo post perciò è dedicato a **Madrid** e a **tutti gli** _unconventional must_ **da mettere in lista per chi è alle prese con un secondo soggiorno nella capitale spagnola** o per chi vuole evitare i luoghi presi d&#8217;assalto dai turisti!

<figure id="attachment_11623" aria-describedby="caption-attachment-11623" style="width: 380px" class="wp-caption alignleft"><img decoding="async" loading="lazy" class="wp-image-11623" src="https://progressonline.it/wp-content/uploads/2019/07/eremo-300x200.jpg" alt="" width="380" height="253" /><figcaption id="caption-attachment-11623" class="wp-caption-text">Ermita de San Antonio de la Florida</figcaption></figure>

Uno di questi _must_ è l&#8217;**Ermita de San Antonio de la Florida**, spesso tagliato fuori dai tour classici, sebbene custodisca una vera chicca dell&#8217;arte spagnola. Complice di questa trascuratezza è senz&#8217;altro il fatto che a un primo approccio con la città si tende sempre a favorire i luoghi più caratteristici e rinomati, soprattutto per questione di tempo. Tuttavia se siete amanti dell&#8217;arte e volete arricchire il vostro viaggio con una **rarità da intenditori**, una visita a quest&#8217;eremo non può davvero mancare!

È piccolo e modesto, **si trova lungo il Paseo de la Florida** e individuarlo non è proprio facilissimo, specialmente perché le indicazioni scarseggiano. Ma non perdetevi d&#8217;animo! Per quanto spoglio e anonimo possa apparire all&#8217;esterno, tanto ricco e sorprendente è all&#8217;interno. Infatti **la cappella dell&#8217;eremo è stata affrescata alla fine del &#8216;700 dal noto pittore Francisco Goya** **&#8211;** delle cui opere è ricco il Museo del Prado. Si tratta di uno dei pochi luoghi in cui è ancora possibile ammirare i suoi capolavori nel contesto originale e per di più gratuitamente! Gli affreschi, inoltre, vegliano sulla **tomba dell&#8217;artista collocata ai piedi dell&#8217;altare** all&#8217;inizio del XX secolo.

E se dopo aver camminato in lungo e in largo sotto il sole vi venisse voglia di rilassarvi in un parco, magari adatto anche a chi viaggia con bambini al seguito che non sia il gettonato (e turistico) Parque del Retiro? La soluzione è il **Madrid Rio Park:** **modernissimo,** _**wheelchair-friendly**_ **e super attrezzato**. Troverete campi da tennis e calcio, piste ciclabili, da pattinaggio, aree giochi, per fare skateboard o canottaggio sul fiume, ampi viali in cui passeggiare e fontanelle per rinfrescarvi.

<figure id="attachment_11622" aria-describedby="caption-attachment-11622" style="width: 380px" class="wp-caption alignright"><img decoding="async" loading="lazy" class="wp-image-11622" src="https://progressonline.it/wp-content/uploads/2019/07/arganzuela-footbridge-1-300x200.jpg" alt="" width="380" height="253" /><figcaption id="caption-attachment-11622" class="wp-caption-text">Arganzuela Footbridge</figcaption></figure>

Questo vasto spazio ricreativo costeggia il _Manzanarre_, il quale bagna la capitale spagnola a ovest. Grazie a una serie di ponti, è possibile passare da una sponda all&#8217;altra e l&#8217;**Arganzuela Footbridge** è uno di questi. È il più lungo dei ponti di nuova progettazione ed è costituito da due coni avvolti da una struttura a spirale in grado di generare effetti di luce sempre diversi a seconda dell&#8217;ora del giorno. **Per gli appassionati di architettura è una tappa irrinunciabile** così come il vicino **Matadero**, un ex-mattatoio **&#8211;** come lascia intendere il nome **&#8211;** trasformato in un vivace polo culturale.

<figure id="attachment_11624" aria-describedby="caption-attachment-11624" style="width: 245px" class="wp-caption alignleft"><img decoding="async" loading="lazy" class="wp-image-11624" src="https://progressonline.it/wp-content/uploads/2019/07/matadero-225x300.jpg" alt="" width="245" height="327" /><figcaption id="caption-attachment-11624" class="wp-caption-text">Il Matadero</figcaption></figure>

Rappresenta **uno dei progetti di riconversione urbana più ambiziosi e meglio riusciti a Madrid** e negli edifici utilizzati fino agli anni &#8217;90 come macello ora trovano posto spazi espositivi, una cineteca, un caffè-teatro, studi di registrazione, una biblioteca, centri conferenze e tutta una serie di ambienti in cui si svolgono workshop, laboratori, incontri, concerti. Insomma, non c&#8217;è spazio per la noia al Matadero, ogni giorno ci sono nuovi eventi in programma e per chi è in cerca di qualcosa che lasci il segno nel proprio soggiorno madrileno qui, a due passi dalla **fermata della metro Legazpi**, ce n&#8217;è per tutti i gusti!

Per concludere, ogni soggiorno in terra iberica che si rispetti ha bisogno di un **pizzico di movida**, meglio però se abbinata a una splendida vista su uno dei palazzi simbolo della città, come il Metrópolis. Il mio suggerimento è quindi quello di salire sulla **terrazza panoramica del Circolo delle Belle Arti** e di godersi il panorama, sorseggiando un bicchiere di sangria o di tinto de verano con in sottofondo della musica lounge. Comunque, a differenza degli altri luoghi menzionati qui sopra, il motivo per cui viene di solito scartata dagli itinerari è principalmente economico: se si somma il prezzo del biglietto dell&#8217;ascensore per raggiungere il settimo piano (4€) a una consumazione **&#8211;** non obbligatoria **&#8211;**, **il costo di questa esperienza si aggira sui 15€**.

<p style="text-align: right;">
  Testi e foto di <a href="https://viaggiatriceindipendente.com"> Viaggiatrice Indipendente</a>
</p>