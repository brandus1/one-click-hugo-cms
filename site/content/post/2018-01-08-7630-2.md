---
id: 7630
title: '&#8220;NYsferatu: il diverso fa sempre paura&#8221;'
author: Redazione
type: "post"
guid: http://progressonline.it/?p=7630
url: "/?p=7630"
colormag_page_layout:
- default_layout
categories: "['CULTURA E SPETTACOLO']"
tags: "['andrea mastrovito', 'intervista mastrovito', 'mastrovito festa del cinema roma', 'mastrovito nysferatu', 'nysferatu']"
---

![](https://progressonline.it/wp-content/uploads/2017/12/Cattura2-2-237x300.png)Era il 1922 quando venne alla luce il capolavoro dell’Espressionismo Tedesco “Nosferatu – Eine Symphonie des Grauens” di Fredrich Wilhelm Murnau. Allora si trattò di **un titolo che terrorizzò le platee della Repubblica di Weimar** grazie al sinistro potere evocativo della pellicola, capace di raccogliere su di sé tutte le paure della società dell’epoca. Oggi è uno dei capisaldi della storia del cinema, un mostro sacro ancora osannato dalla critica e oggetto di discussione tra cinefili di ogni generazione.

Per **Andrea Mastrovito**, però, si è trattato di molto di più. Di fonte d’ispirazione, tanto per cominciare. Ma anche di base (concretamente parlando) su cui costruire un proprio, personale discorso filmico. **Nasce così, dopo 3 anni di gestazione, “NYsferatu – Symphony of a Century”**, il lungometraggio animato e muto presentato all’ultima Festa del Cinema di Roma, di cui il videoartista Mastrovito è stato ideatore e regista. Dal MAXXI di Roma al MAD di New York, dopo aver esposto in tutto il mondo (con personali e installazioni permanenti), Mastrovito esordisce al cinema dunque con una precisa scelta stilistica: quella che lo porta a calcare fedelmente le frequenze di Murnau, a riprendere ogni frame per portare a nuova vita, tramite la tecnica del rotoscoping, la storia del vampiro Nosferatu. ![](https://progressonline.it/wp-content/uploads/2017/12/Cattura-3-300x212.png)

I personaggi sono dunque gli stessi, così come la trama, ma l’**ambientazione è cambiata: con un balzo temporale notevole, i protagonisti, i loro abiti e gli oggetti da loro usati sono ora traslati nella New York contemporanea**. Non solo: il Conte Orlok, l’inquietante non morto, non vive più in Transilvania, ma nella Siria dilaniata dalla guerra, ed è da lì che sbarca in America portando con sé esclusivamente la propria bara. Un viaggio simbolo che raccoglie su di sé l’odissea che oggi in tanti sono costretti a vivere, in fuga da conflitti, carestie e violenze. Ma anche di chi decide di stabilirsi altrove per cercare fortuna e per portare avanti una carriera, così come successo allo stesso Mastrovito, da anni trasferitosi nella Grande Mela. Ed è lui stesso che ci racconta di più su questa sua interessante creatura.

***Oggi i film sono fatti con le più avanzate tecnologie, mentre tu con “NYsferatu” torni al disegno. Come mai questa scelta?*** Il disegno è alla base di ogni processo artistico, perché è passaggio dall’idea alla realtà. Viviamo in un’epoca in cui c’è bisogno di reinventare i significati del mondo, e il disegno può aiutare in questo. Grazie a esso ho riscoperto i significati nascosti del film “Nosferatu”, i tanti significati nascosti. Ho capito come ricostruire tutto dalle basi e cosa c’era da mettere in evidenza. Dunque, per me, il disegno è un fondamentale strumento per indagare e ricostruire.

***Nel film di Murnau, il vampiro Nosferatu dalla Transilvania arriva in Germania, mentre nella tua rivisitazione proviene dalla Siria. Perché questa collocazione geografica?***  
All’epoca in cui Bram Stoker scrisse il romanzo “Dracula”, la Romania faceva parte di quei posti percepiti come fuori dal mondo civilizzato. Oggi per gli Usa, e non solo, lo è la Siria. L’Isis è, purtroppo, un argomento sempre molto presente in ogni conversazione. Costituisce una sorta di mostro nero, così come la Siria adesso.

***![](https://progressonline.it/wp-content/uploads/2017/12/9.MoreArt_NYsferatu_FilmTitleCard_AndreaMastrovito-300x212.jpg)E come mai la scelta di far vivere i protagonisti, Hutter ed Ellen, a New York?***  
Io sono di Bergamo, ma credo che non sarebbe stato poi così interessante ambientare lì il film, almeno non interessante come a New York. Ho scelto poi un luogo specifico della Grande Mela: Ellis Island, nella baia della città, dove sono transitati tutti i milioni di immigrati che sbarcavano negli Usa. Non è un caso che l’agenzia immobiliare per cui lavora Hutter voglia dare al Conte Orlok, uno straniero che viene dalla Siria, l’edificio di Ellis Island come abitazione.

***Nel film, oltre alle didascalie che narrano la vicenda e fungono da dialogo, sono visibili anche diversi slogan e scritte. Qual è il significato di questi elementi?***  
Vivendo a New York, vi assicuro che quotidianamente sono bombardato da tantissime scritte, pubblicitarie o meno. Guardando “NYsferatu”, si nota comunque come gli slogan siano del tutto slegati dalla trama: a volte sono a tema politico, a volte citano frasi di altri artisti… Raccontano una storia diversa, parallela, rispetto a quella contenuta nel film.

***Parliamo della colonna sonora che, trattandosi di un film muto, riveste un ruolo particolarmente importante. Com’è stato lavorare con il compositore Simone Giuliani?***  
Simone è stato molto bravo a centrare dei punti focali di “NYsferatu” e a enfatizzarli con la musica, come ad esempio con il personaggio di Ellen, che rappresenta la libertà: quando viene inquadrata si sente come una sorta di grido, di gemito.  
Fonte di ispirazione per lui sono stati i Queen e i Metallica, ma non solo. Si è basato molto anche sul contrasto musicale tra gli Usa e la Siria, chiamando a collaborare con sé alcuni musicisti siriani con gli strumenti tipici del loro Paese.  
Ne è uscito fuori un bellissimo lavoro.