---
title: Umbria esoterica, il cammino mistico nella Scarzuola di Montegiove
author: Redazione
type: post
date: 2019-06-19T07:45:05+00:00
url: /?p=11391
colormag_page_layout:
  - default_layout
categories:
  - VIAGGI
tags:
  - città
  - montegiove
  - scarzuola
  - turismo
  - umbria
  - Viaggi

---
<figure id="attachment_11393" aria-describedby="caption-attachment-11393" style="width: 464px" class="wp-caption alignleft"><img decoding="async" loading="lazy" class="wp-image-11393 " src="https://progressonline.it/wp-content/uploads/2019/06/Anfiteatro-1024x683.jpg" alt="" width="464" height="310" /><figcaption id="caption-attachment-11393" class="wp-caption-text">L&#8217;anfiteatro</figcaption></figure>

Nulla sarà più come prima. Già, perché visitare la **Scarzuola** di Montegiove &#8211; località del comune di Montegabbione (TR) &#8211; va ben oltre l&#8217;esperienza artistica o museale intesa in senso tradizionale, in cui il visitatore assiste passivamente alla spiegazione della guida. **È un percorso mistico ma al tempo stesso profondamente pragmatico**, dal quale tutti escono sempre un po&#8217; cambiati. Gli ospiti di questa città-teatro sono invitati infatti a mettersi a nudo (metaforicamente), a porsi delle domande (anche quelle più scomode) e ad abbandonare ogni pregiudizio. Solo chi cercherà di farlo riuscirà a **vedere il mondo e sé stesso con occhi nuovi**.

La Scarzuola **sorge in un bosco lontano dagli sguardi dei curiosi**, là dove nel XIII secolo Francesco d’Assisi decise di insediarsi e costruire, prima ancora dell’edificazione di un convento vero e proprio, una capanna di scarza. Da questa pianta palustre prese il nome l’opera dell’architetto e arredatore **Buzzi**. Questi, dopo aver trascorso gran parte della propria vita nel mondo dell&#8217;accademia, nel 1956 decise di acquistare il terreno e di farne la sua residenza. Qui **lavorò per circa vent&#8217;anni alla realizzazione della sua &#8220;città ideale&#8221;**, concretizzando il sogno di una vita. Trasformò questo lembo di Umbria in un unicum, dando libero sfogo al suo estro e alla sua sconfinata cultura. Pertanto **la Scarzuola è prima di ogni cosa pura libertà**, intrisa di valenze esoteriche e della personale visione dell&#8217;esistenza e dell&#8217;architettura del suo creatore.

<figure id="attachment_11395" aria-describedby="caption-attachment-11395" style="width: 252px" class="wp-caption alignright"><img decoding="async" loading="lazy" class="wp-image-11395 " src="https://progressonline.it/wp-content/uploads/2019/06/la-gigantessa-e1560760977485-683x1024.jpg" alt="" width="252" height="378" /><figcaption id="caption-attachment-11395" class="wp-caption-text">La Gigantessa</figcaption></figure>

Il tema della &#8220;città ideale&#8221; viene declinato lungo un **cammino a spirale** che dal grande anfiteatro alle spalle del convento passa **attraverso sette scenografie teatrali**, al fine di traghettare l&#8217;essere umano dall&#8217;ordine della costruzione francescana alla struttura buzziana dominata dal disordine e dall&#8217;immaginazione. Eppure, non c&#8217;è niente di casuale! **Il caos è modulato su una sua armonia interna**, in cui non mancano allusioni al mondo musicale al quale apparteneva lo stesso Buzzi, violinista per passione. Dopotutto, l’architettura non è altro che «musica solidificata – sosteneva l’architetto – perché **alla base di tutto c’è sempre la musica»**.

**Lo stile è neomanieristico**, recupera infatti, da un lato, architetture classiche dal Partenone al Colosseo, dall’altro, modelli rinascimentali (Palladio, Serlio). È altamente simbolico ed evocativo, fatto di intrecci di scale e incastri di edifici, **sproporzioni e geometrie, richiami astronomici e letterari**. Nello specifico, il principale riferimento è all’_Hypnerotomachia Poliphili_, un romanzo allegorico del 1499 attribuito a Francesco Colonna, nel quale si descrive il sogno erotico del protagonista Polifilo, metafora della sua trasformazione interiore nel tendere verso l’amore platonico. Allo stesso modo, **la visita della Scarzuola è un viaggio tra le pieghe dell’inconscio**, una navigazione che, attraverso un linguaggio ermetico e surreale, dovrebbe condurre il visitatore alla perfezione spirituale e alla piena consapevolezza di sé.

<img decoding="async" loading="lazy" class="alignleft size-medium wp-image-11394" src="https://progressonline.it/wp-content/uploads/2019/06/dettaglio-anfiteatro-300x200.jpg" alt="" width="300" height="200" /> Un&#8217;idea ricorrente è quella del **labirinto**, il quale indica nel linguaggio massonico l&#8217;incessante ricerca interiore, il continuo perdersi-ritrovarsi della vita, e nel cosmo di Buzzi diviene proprio il **punto di partenza del suo percorso iniziatico-sapienziale**. Lo si può trovare, infatti, riprodotto sulla pavimentazione in erba dell&#8217;Anfiteatro, sotto lo sguardo di un grande Occhio. Ma più in generale è tutto il complesso di edifici, connessi da corridoi e scalette, a costituire in sé una sorta di labirinto, nel quale l&#8217;inizio può diventare la fine e viceversa. In questo eterno fluire, ci sono prove e ostacoli da superare il cui obiettivo è solo uno: il **raggiungimento del perfetto equilibrio di vizi e virtù, spirito e materia**.

Nel 1981 **la proprietà è passata al nipote**, Marco Solari, che  ha portato avanti il progetto sulla base dei disegni ereditati. Ad oggi, fa anche da Cicerone a tutti coloro che scelgono di visitare questo luogo. Le visite vengono effettuate solo su prenotazione e il costo del biglietto è di €10,00 a persona.

<p style="text-align: right;">
  Testo e foto di<br /> <a href="https://viaggiatriceindipendente.com/">Viaggiatrice Indipendente</a>
</p>