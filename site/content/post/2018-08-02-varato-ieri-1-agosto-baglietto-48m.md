---
title: Varato il primo agosto il nuovo Baglietto 48m
author: Redazione
type: post
date: 2018-08-02T11:06:12+00:00
url: /?p=9388
colormag_page_layout:
  - default_layout
categories:
  - VIAGGI
tags:
  - baglietto
  - navi
  - navi italiane
  - nuovo baglietto
  - Yacht

---
<img decoding="async" loading="lazy" class=" wp-image-9390 alignleft" src="https://progressonline.it/wp-content/uploads/2018/08/Baglietto-48m-launch--300x218.jpg" alt="" width="351" height="256" />Si è svolto lo scorso primo agosto a La Spezia il varo tecnico dello scafo no. 10228, dislocante in acciaio e alluminio sotto le 500t.

Evoluzione del MY Andiamo, l’imbarcazione porta la firma, per gli esterni, di **Francesco Paszkowski Design**. Gli interni sono invece ad opera **dell’Interior Design del cantiere**. Il layout è classico e prevede 4 cabine ospiti sul ponte inferiore e cabina armatoriale a tutta larghezza sul ponte principale.

_“Sono convinto che questa imbarcazione rappresenti bene la filosofia Baglietto – afferma **Michele Gavino, CEO Baglietto** – E’ un’imbarcazione che ripercorre la tradizione, ma che si arricchisce di nuove soluzioni stilistiche innovative che la rendono unica: le grandi finestrature, ad esempio, consentono una perfetta armonia tra gli spazi interni e quelli esterni, con il ponte sole ormai diventato un marchio di fabbrica delle nostre imbarcazioni e la novità del beach club, spazio ideale per rispondere alle esigenze di un contatto diretto con il mare. Sono anche molto fiero di questo superyacht perché gli interni sono stati fatti da noi e credo che il risultato sia di grande soddisfazione”. <img decoding="async" loading="lazy" class=" wp-image-9389 alignright" src="https://progressonline.it/wp-content/uploads/2018/08/Baglietto-48m-T-Line-300x200.jpg" alt="" width="388" height="259" />_

**Molti i punti di forza di questo progetto**, che può contare su considerevoli 350 mq di area abitabile. Grandi volumi e ampia vivibilità per le aree esterne, in particolar modo il ponte sole offre 140mq interamente dedicati alla convivialità e alla vita all’area aperta. Qui trovano posto una grande piscina infinity con prendisole a poppa, un’area pranzo centrale ed un’ampia zona prendisole a prua. Un’ulteriore zona pranzo esterna è situata sul ponte superiore.  
Per gli interni, l’**Interior Design Baglietto ha disegnato una barca dal gusto moderno e raffinato**, caldo ed accogliente. Colori giocati su essenze chiare del noce nazionale e richiami in color oro e ottoni bronzati riscaldano gli ambienti, rischiarati anche dal parquet in noce canaletto che caratterizza le zone giorno. Moquette chiara con intarsi in legno e ampio uso di pelli color crema interrotte da tagli irregolari, anch’essi in legno, caratterizzano, invece, le pareti delle cabine.  
I saloni, sia del main deck che dello skylounge, godono di ampia luminosità grazie alle grandi finestrature a tutta altezza che garantiscono l’ingresso di luce naturale e consentono una vista diretta sul mare. Ripensata anche la cucina dedicata all’alta ristorazione, con grande isola centrale e accesso diretto alle celle frigo.

&nbsp;

&nbsp;