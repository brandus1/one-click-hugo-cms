---
id: 10182
title: "Con ADUTEI l\u2019Italia incontra il mondo"
author: Redazione
type: "post"
guid: http://progressonline.it/?p=10182
url: "/?p=10182"
colormag_page_layout:
- default_layout
categories: "['VIAGGI']"
tags: "['adutei', 'turismo', 'vacanze', 'Viaggi', 'viaggiare']"
---

![](https://progressonline.it/wp-content/uploads/2018/11/GoEuro_viaggiare_da_soli-750x500.jpg)Fin dal 1982, **Adutei**, l’Associazione dei Delegati Ufficiali del Turismo Estero in Italia, che riunisce le rappresentanze ufficiali di paesi esteri presenti in Italia, opera con perizia e passione per favorire una cooperazione virtuosa e il supporto necessario a sostenere lo sviluppo delle attività dei soci. **Adutei** si costituisce con il chiaro obiettivo di rendersi riconoscibile quale istituzione solida, in grado di offrire ai membri una serie di servizi qualificati, per creare valore aggiunto e rendere possibile una costante crescita professionale per tutti gli operatori coinvolti.

**La mission di Adutei è dichiaratamente ecumenica e comunitaria**: gli uffici stranieri in Italia sono sostenuti a 360 gradi con una garanzia ufficiale della promozione delle loro attività verso tutti gli apparati e le istituzioni dell’industria turistica, per individuare i partner strategici più adatti a consolidare gli scambi tra i paesi. **Gli enti rappresentati possono contare su un’assistenza cruciale**, utile a facilitare le attività sul territorio italiano. Le relazioni internazionali sono uno snodo fondamentale per quanto riguarda le dinamiche del turismo globale: Adutei, con i suoi quasi quarant’anni di storia, diviene una vera e propria hub, un interlocutore centrale e autorevole capace di fornire ai suoi soci una voce comune, per stringere accordi, collaborazioni e convenzioni, sia tra gli associati sia all’esterno, per sviluppare collaborazioni e contatti, per aiutare i Direttori degli Enti Stranieri nelle operazioni di carattere istituzionale e nella gestione dei rapporti con enti e autorità italiane. In questo percorso, Adutei si impegna giorno dopo giorno per rimanere aggiornata e perfettamente reattiva rispetto alle metamorfosi globali, dalle innovazioni fisiologiche del settore ai cambiamenti determinati dal progresso tecnologico, in modo da poter rispondere prontamente alle sfide del mercato turistico, mantenendo un profilo più giovane e moderno. **Aljoša Ota, direttore dell’Ente sloveno per il Turismo in Italia, fresco presidente dell’Associazione**, ha dichiarato immediatamente la volontà di incrementare il confronto con il nuovo direttivo e con tutti gli aderenti per definire i nuovi obiettivi e la strategia per i prossimi 2 anni.![](https://progressonline.it/wp-content/uploads/2018/11/viaggiare-1.jpg)

L’annuale assemblea dei soci, svoltasi lo scorso 10 ottobre, oltre alla nomina del nuovo presidente, ha infatti **provveduto anche al rinnovo delle altre cariche direttive**: Neyda A. García, Ente del Turismo della Repubblica Dominicana, è vice presidente Milano mentre Sandro Botticelli, Ente Nazionale Turismo Thailandese, è vice Presidente Roma. Il nuovo segretario generale è Giovanna Sainaghi, Ente del Turismo delle Fiandre, mentre Silvia Lenzi, Ufficio belga per il turismo Vallonia, è stata confermata nella carica di tesoriere. La Slovenia entra a far parte anche del gruppo Addetti Stampa Milano grazie alla nuova nomina di Ada Peljhan, che affiancherà Mariagrazia Falcone dell’Ufficio Nazionale Israeliano del Turismo. Ad oggi, Adutei vanta un ragguardevole numero di adesioni, che definisce un network capillare ben distribuito sull’intero globo: per **l’Europa** abbiamo Austria, Fiandre, Belgio, Repubblica Ceca, Cipro, Croazia, Danimarca, Finlandia, Francia, Germania, Gran Bretagna, Grecia, Irlanda, Lituania, Malta, Norvegia, Olanda, Polonia, Portogallo, Serbia, Slovenia, Spagna, Svizzera e Turchia; per **l’Asia** Abu Dhabi, Giappone, Israele, Singapore e Thailandia; per **l’Africa** Egitto, Marocco, Seychelles, Sud Africa e Tunisia, mentre per L’**America del Nord**, Repubblica Dominicana e Messico.

Per il prossimo futuro l’intento è quello di proseguire nella valorizzazione del trade e nella promozione di eventi su tutto il territorio nazionale, come dimostra ad esempio la collaborazione con l’Ordine dei giornalisti della Campania. Intanto è già tutto pronto per l’evento che vedrà nuovamente insieme Adutei e Travel Open Day. L’associazione che riunisce gli enti del turismo in Italia ha infatti rinnovato il sodalizio con la società di eventi per un appuntamento trade che si svolgerà nell’affascinante Palazzo delle Stelline a Milano, il 13 novembre a partire dalle ore 18.00. I lavori si apriranno con il consueto workshop per conoscere l’offerta degli enti del turismo: successivamente si svolgerà la presentazione degli sponsor e del nuovo luogo Adutei, ideato dagli allievi dello IED, per poi proseguire le interazioni e il networking in una business dinner dal sapore veramente sociale e collettivo.